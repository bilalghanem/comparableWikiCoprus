<doc id="13556" title="دودين" url="https://arz.wikipedia.org/wiki?curid=13556">
دودين

دودين (بالالمانى:Duden) هو قاموس المانى - المانى متسمى على اسم مؤلفه عالم اللغات الالمانى كونراد دودين.
اتنشر القاموس لاول مره فى 7 يونيه 1880 و كان ليه دور كبير فى انه يحط قواعد الكتابه بتاعة اللغه الالمانى و يحافظ على استمراريتها و ثباتها لسنين طويله. النسخه الاولانيه من القاموس كان فيها يادوب 27.000 كلمه و شويه شويه اتنقح القاموس و اتزود عليه لحد ما وصل لطبعته الاربعه و عشرين (سنة 2004) واللى بتتكون من 12 جزء بتغطى تقريبا كل جوانب اللغه الالمانى من النطق و المترادفات و اصول الكلمات و حتى الكلمات الجديده اللى دخلت اللغه الالمانى.

الاصلاحات اللى اتبنتها الحكومه الالمانيه سنة 1996 عشان تعدل طريقة الكتابه جت بعد مناقشات و جدل كبير جوه المجتمع الالمانى والتغييرات دى اللى دخلت على طريقة الكتابه بيعتبرها بعض الالمان انها هى اللى انهت اكتر من 100 سنه من احتكار قاموس دودين للاورثوجرافيا الالمانيه التقليديه اللى كان فيها كتير من القواعد اللى مش منطقيه.


</doc>