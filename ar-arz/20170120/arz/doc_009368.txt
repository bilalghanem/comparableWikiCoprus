<doc id="11950" title="سهير القلماوى" url="https://arz.wikipedia.org/wiki?curid=11950">
سهير القلماوى

سهير القلماوى ( طنطا ، 20 يوليه 1911 - القاهره ، 4 مايو 1997 ) ، باحثه و كاتبه و ناقده ادبيه مصريه كبيره و رائده من رائدات حقوق النسا فى مصر. كانت اول مصريه ، مع أمينه السعيد و عائشه راتب ، تلتحق بالجامعه فى مصر سنة 1939 ، و كانت اول مصريه تاخد شهادة الدكتوراه فى الاداب.

اتولدت فى طنطا فى سنة 1911 لأب كردى ، و دخلت مدرسة " كلية البنات الامريكيه " ، و بعد ما اخدت شهادة البكالوريا دخلت كلية الاداب فى جامعة الملك فؤاد ( جامعة القاهره دلوقتى ) وقت ما كان طه حسين عميدها ، و التحقت بقسم اللغه العربيه اللى كان بيرأسه طه حسين و اللى اهتم بيها بوصفها كانت الطالبه الوحيده بين اربعتاشر طالب. و لما وصلت لسنة تالته ابتدت تكتب فى المجلات و الجرانيل و نشرت مقالات و قصايد شعريه فى مجلات زى " الرساله " و " الثقافه " و " ابوللو " بإسم " الانسه سهير " .

خلصت دراستها و اخدت الليسانس سنة 1936 ، و بعدين اخدت شهادة الماجستير سنة 1937 و كان موضوع رسالتها " ادب الخوارج فى العصر الأموى " ، و بكده كانت اول مصريه تاخد الشهاده دى فى الاداب ، و بعد كده سافرت فرنسا عشان تكمل دراستها العليا و اخدت الدكتوراه من جامعة السوربون فى باريس سنة 1941 عن بحث قيم عملته عن " الف ليله و ليله ". كانت اول مصريه تاخد كرسى استاذيه فى الجامعه المصريه ( 1956 ) ، و اتولت رئاسة قسم اللغه العربيه فى جامعة القاهره.

فى سنة 1959 دخلت مجلس الامه المصرى ، و أشرفت على " هيئة الكتاب " و نظمت اول معرض دولى للكتاب فى القاهره سنة 1961. و فى سنة 1979 بقت عضوه فى البرلمان المصرى ( مجلس الشعب ). كرمتها الدوله المصريه بجايزتها التقديريه.



</doc>