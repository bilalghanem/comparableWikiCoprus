<doc id="3260" title="جيمس كوك" url="https://arz.wikipedia.org/wiki?curid=3260">
جيمس كوك

چيمس كووك ( James Cook, )‏ ‏(اتولد فى مارتون،يوركشاير، يوم 27 اكتوبر 1728 – إتوفى فى هاواى يوم 14 فبراير 1779) كان بحار و مستكشف انجليزى عمل تلات رحلات فى المحيط الباسيفيكى ( المحيط الهادي )، و رسم خرايط للسواحل و اكتشف جزر جديده.

چيمس كووك بيرجع له الفضل فى انه اول واحد يوصل للساحل الشرقى بتاع اوستراليا و هوه اللى اكتشف جزر هاواى و اول واحد يرسم خريطه لـ نيوزيلاندا و نيوفاوندلاند.

چيمس كووك كان ابن مزارع من يوركشاير اتعلم فنون الملاحه فى بحر الشمال. مع إن الادميراليه البحريه البريطانيه أياميها كات مقصوره على ولاد الارستقراطيين بس لكن چيمس كووك بسبب مهارته فى الملاحه اتقبل فيها و بقى ظابط بحري.

چيمس كوك اتولد فى مارتون فى شمال يوركشاير ، انجلترا، يوم 27 اكتوبر 1728. ابوه كان مزارع. اشتغل چيمس كوك فى مينا قرية ستايثيس الساحليه. و لما بقى عنده تمنتاشر سنه راح على ويتبي و اشتغل فى المراكب اللى كات بتنقل الفحم بين نيوكاسل و النرويج و البلطيق. و اتعرف بإنه بحار شاطر.

لما بقى عنده 27 سنه قرر انه يلتحق بالبحريه الملكيه عشان زي ما قال: "يجرب حظه بالطريقه دي". فدخل البحريه الملكيه برتبة بحار و دي كات درجه اقل بكتير من مستواه الحقيقي لكن مع مرور الايام اترقى لدرجة ماستر متخصص فى المسح البحرى.


</doc>