<doc id="25462" title="حرب" url="https://arz.wikipedia.org/wiki?curid=25462">
حرب

الحرب هى صراع مسلح بيحصل بين بلدين او طايفتين او أكتر. الحرب ممكن تكون خارجيه بين بلدين مثلاً او داخليه بين فئتين مثلاً و ساعات النوع ده بيتعرف بإسم حرب اهليه.

فى الحروب بين البلاد بتستخدم الجيوش النظاميه المتدربه اللى بتستعمل اسلحه من فروع الجيش المختلفه زى القوات الجويه و المدرعات و المشاه و البحريه و غيرها و بيحاول كل طرف انه يدمر جيش الطرف التانى.

الحروب عادة اسبابها اقتصاديه (و ان كانت بتترفع فيها شعارات تانيه لتسويقها) بتحاول عن طريقها كل بلد انها تحصل على مكاسب اقتصاديه عن طريق مثلاً احتلال اراضى بيملكها الطرف التانى و فيها خامات طبيعيه او بتطل على البحر و بالتالى ممكن استخدامها لبنا موانى تنعش الحركه التجاريه.

الحروب فى الغالب بتدمر اقتصاد البلاد بسبب توجيه الإقتصاد لخدمة القطاع الحربى و بالتالى بتأثر تأثير سلبى كبير على حياة المواطنين العاديين فمن جهه بتعرض حياتهم للخطر و من جهه تانيه بتقلل قدراتهم الماليه و بتسبب نقص فى المواد اللى بيستهلكوها و منها الأكل، و ده غير تفشى الظواهر الاجتماعيه الوحشه.

زمان ماكانتش فيه قوانين بتحمى المدنيين و اسرى الحروب فكانت اعداد كبيره من المدنيين بيتقتلوا و بيتإسروا و بيتباعوا كعبيد فى حالات اقتحام المدن، و كانوا الجنود الاسرى بيتعاملوا عادة بوحشيه و بيتقتلوا بعد الاسر. القوانين الدوليه دلوقتى بتحاول تحمى المدنيين و العسكريين و فيه حركات بتناهض الحروب و بتنادى بحل المشاكل بين البلاد بطرق متحضره من غير اللجؤ للحرب اللى بتقضى على حياة الناس و على مواردهم.

مع التقدم التكنولوجى اتطورت الاسلحه اللى بتستخدم فى الحروب و بطبيعة الحال الدول المتقدمه فى التكنولوجيا و التصنيع بتملك اقوى الاسلحه.

الحرب العالميه الاولى و الحرب العالميه التانيه هما اشهر حروب العصر الحديث و اشتركت فيهم بلاد كتيره و كان من نتايجها قتل اعداد مهوله من البشر و تدمير مدن بالكامل.

منطقة الشرق الاوسط شافت حروب كتيره فى العصر الحديث خاضت فيها مصر اربع حروب كبيره هى حرب 1948، و حرب 1956، و حرب 1967، و حرب 1973. المحصله النهائيه للحروب دى كانت قتل اعداد كبيره من الناس و اضعاف الإقتصاد المصرى اللى ضعفه انعكس بطريقه سلبيه على المستوى المعيشى للناس.

من الحروب الضخمه اللى حصلت فى منطقة الشرق الاوسط فى القرن العشرين كانت الحرب العراقيه-الإيرانيه اللى استمرت حوالى عشر سنين و اتسببت فى مآسى كتيره وقتل اعداد كبيره من العراقيين و الايرانيين و كان من توابعها تدمير العراق بعد تطورات وصلت لغزوه عن طريق الامريكان.

الحرب العالميه التانيه كانت اخر الحروب بين البلاد الاوروبيه و بعدها قرر الاوروبيين ان التعامل بينهم و بين بعض يكون ايجابى و متحضر و فى صالح الشعوب الاوروبيه و قدرت اوروبا بالشكل ده انها تحقق تقدم اقتصادى كبير وصل لوحده اقتصاديه فى شكل السوق الاوروبيه المشتركه و بعدين الإتحاد الأوروبى اللى كانت من نتايجه ظهور اليورو كعمله اوروبيه موحده.

مصر من ناحيتها شافت ان حل مشكلتها مع اسرائيل ممكن يكون بطريقه سلميه متحضره فوقعت معاهدة سلام خرج بمقتضاها الجيش الاسرائيلى من سينا اللى احتلتها اسرائيل فى حرب 67 و بكده مصر و اسرائيل وفروا على شعوبهم نزيف الدم و الاقتصاد اللى كان ممكن يحصل لو استمرت الحروب بينهم و رحب العالم المسالم بالإتفاقيه اللى نهت حالة الحرب.


</doc>