<doc id="27121" title="حرب اهليه سوريا" url="https://arz.wikipedia.org/wiki?curid=27121">
حرب اهليه سوريا

احتجاجات سوريا فى سنة 2011 ، هى مظاهرات و احتجاجات اندلعت فى مدن سوريه فى 18مارس 2011 بدرعا و هى فى استمرار الى يومنا هذا بين الشعب و النظام السوري.
بدأت الثورة بشكل سلمي من قبل المتظاهرين قوبلت برد عنيف من قوات الامن السوري سقط فيها العشرات من المدنيين الى انتقلت الى ثورة مسلحة بعد 7 شهور من المظاهرات السلمية وتم اعلان تشكيل نواة القوات المعارضة تحت اسم الجيش السوري الحر https://www.youtube.com/watch?v=SZcCbIPM37w
بدات بعدها القنوات الموالية للنظام السوري ومن اليوم الاول بتوجيه الانظار الى ان الحرب الواقعة حرب اهلية بين الطوائف السورية مع العلم ان الطائفة السنية تمثل حوالي 92 بالمئة من الشعب السوري.

بدإت الأحداث يوم نص مارس و فى 20 مارس اعلنت مصادر ان قوات الامن السوريه قتلت متظاهر من المتظاهرين اسمه رائد الكراد فى مدينة درعا فى جنوب سوريا و قالت المصادر انه كان خامس مواطن يتقتل من بداية الاحتجاجات اللى بدأت يوم 18 مارس، و قالت مصادر ان ٢٠ شخصاً أصيبوا بجروح. مصادر قالت للعربيه.نت إن مبنى قصر العدل اتولعت فيه النار و اتحرقت اربع اتوموبيلات كانت واقفه جوه و قدام القصر و ان حصلت فوضى كبيره و ان المتظاهرين رموا طوب على قوات الامن.

من جهه تانيه قالت العربيه.نت ان جهود الوساطه فشلت و ان الوضع بقى مش متسيطر عليه و ان المتظاهرين استمروا فى فى رمى الطوب على قوات الامن اللى اضطرت لإستخدام القنابل المسيله للدموع. السلطات كانت قبضت على 15 طفل بسبب كتابتهم على الحيطان فى مدينة درعا كلام بيطالب بإسقاط نظام الرئيس بشار الأسد http://www.syrianmediacenter.com/%D9%84%D9%82%D8%A7%D8%A1-%D9%85%D8%B9-%D8%A3%D8%AD%D8%AF-%D8%A7%D8%B7%D9%81%D8%A7%D9%84-%D8%AF%D8%B1%D8%B9%D8%A7-%D9%85%D9%85%D9%86-%D9%81%D8%AC%D8%B1%D9%88%D8%A7-%D8%A7%D9%84%D8%AB%D9%88%D8%B1%D8%A9/ . استمرت المظاهرات فى درعا يومين ورا بعض و اتقتل فيها اربع مواطنين ، و فى وقت تشييع جنازتهم اتحول التشييع لهتافات ضد الحكومه. و قالت انباء يوم السبت ان الاتصالات بمدينة درعا اتقطعت بالكامل و ان عدد من الدبابات و قوات الحرس الجمهورى محصراها و اتقال ان محافظ درعا مشى و ان بيته اتعرض لقصف.

سايت معارض على الانترنت طلب من السوريين الخروج للشوارع فى المدن السوريه و التظاهر السلمى و المطالبه بالحريه و حدد اماكن للإحتشاد ، و من الاماكن دى ساحه اسمها " شمدين " فى دمشق و هى منطقه ركن الدين اللى فيها كثافه سكانيه كرديه كبيره. السايت ادا كمان توجيهات للمتظاهرين و قالهم ازاى يقدروا يتعاملوا مع الغاز المسيل للدموع و هجمات قوات الامن و شرح طريقة الانتشار فى الزقايق الضيقه و الشوارع الرئيسيه.

صفحات الفيسبوك السوريه بقت بتتكلم عن " الثوره السوريه " و بتقول انه من المنتظر ان الثوره دى حاتتسع مع اعلان انضمام قبايل زى قبيلة " النعيم " اللى بيتقال انها انضمت للثوره ، و مدن سوريه تانيه و ان فيه اخبار ان مدينة حماه انضمت للمظاهرات و بتقول العربيه. نت ان المدينه دى اتقتل فيها عشرات الالاف فى فترة تمانينات القرن العشرين.

العربيه.نت قالت ان من المتوقع ان الاكراد حايثوروا يوم 21 مارس اللى بيوافق عيد النوروز اللى بيحتفل بيه الاكراد كل سنه بمناسبة حلول السنه الكرديه الجديده لكن ده ماحصلش.

فى 22 مارس استمرت المظاهرات لليوم الخامس على التوالى فى درعا فى جنوب دمشق و قالت مصادر حقوقيه ان الاف المتظاهرين عملوا درع بشرى حوالين الجامع العمرى لمنع قوات الامن من اقتحامه. و قالت العربيه.نت ان عدد المتظاهرين اللى هتفوا ضد النظام كان حوالى الف لكن العدد زاد بعد كده و فى الضهريه بعتت السلطات تعزيزات فى اتجاه الجامع العمرى. حسب كلام العربيه.نت السلطات قبضت على الشيخ بسام المصرى إمام الجامع العمرى و خطيب جامع الحمزه ، و ان المفوضيه العليا لحقوق الانسان طلبت من السلطات عمل تحقيق شفاف بخصوص القمع اللى اتعرض ليه المتظاهرين و طلبت منها وقف العنف المفرط.

فى 23 مارس اعلن سكان درعا إن قوات الامن قتلت على الاقل 6 اشخاص بعد نص الليل و انها هاجمت المعتصمين جوه الجامع العمرى ، و قال السكان ان من بين القتلى " على غصاب المحاميد " و هو طبيب من عائلة كبيره فى درعا و انه اتقتل لما راح الجامع عشان يسعف المصابين. قبل الهجوم اتقطعت الكهربا و خدمة التليفونات فى المنطقه و ابتدا ضرب النار.

السلطات السوريه الرسميه من ناحيتها قالت ان اللى حصل فى درعا بيتلخص فى إن عصابه مسلحه اعتدت بالليل على طاقم طبى فى عربية اسعاف كانت معديه جنب جامع العمرى فإتقتل دكتور و تمرجى و سواق العربيه و ان قوات الامن اتصدت للعصابه و قدرت تصيب و تعتقل عدد منهم و ان واحد من قوى الامن اتقتل.

بتقوال العربيه.نت ان بقتل السته دول يبقى عدد القتلى فى درعا وصل لعشره فى ضل قانون الطوارىء سارى فى سوريا من سنه 1963.

وقالت العربيه.نت ان محافظة درعا فى جنوب سوريا اتعرضت يوم 23 مارس لحصار بالدبابات و قوات النخبه بتوع الحرس الجمهورى و الوحدات الخاصه بتاعة الامن الرئاسى و فوق كده اتحطت متاريس فى الطرق اللى بتوصل لمدينة درعا و اتعملت اعتقالات عشوائيه

برضه فى 23 مارس فرنسا طالبت سوريا بوقف الاستخدام المفرط للقوه ضد المتظاهرين.

على ضهرية 23 مارس نقلت وكالة الصحافه الفرنسيه ان اعداد جديده اتضافت للقتلى و ان تلت اشخاص اتقتلوا فى درعا من ضمنهم بنت صغيره عندها 11 سنه بعد اشتباكات مع قوات الامن و بكده ارتفع عدد اللى اتقتلوا فى درعا ل 15 قتيل و ده غير ميات من الجرحى اللى اتصابوا بإصابات حرجه. العربيه.نت نقلت عن شهود عيان ان مظاهرات تانيه خرجت فى انخل و جاسم و الحارة و الحراك لدعم سكان درعا و هتفوا هتافات بتأيد الانتفاضه و بتطالب بفك الحصار عن درعا. قناة العربيه عرضت مظاهرات بيهتف فيها السوريين ضد ايران و حزب الله بعد ما انتشرت اخبار بإن السلطات استعانت بقوات من حزب الله للتصدى للمتظاهرين لكن حزب الله فى لبنان نفى الكلام ده بالكامل.

رجب طيب اردوغان رئيس وزرا تركيا قال انه كان حذر الرئيس بشار الأسد من امكانية قيام مظاهرات معارضه فى سوريا من وحى المظاهرات الشعبيه اللى عمت اماكن تانيه فى الشرق الأوسط و قاله يعمل اصلاحات ديموقراطيه و قال انه لما زار سوريا اخر مره قال للأسد ياخد درس من اللى بيحصل فى المنطقه ( تركيا نفسها بتواجه مظاهرات من الأكراد و غيرهم ).

فى 24 مارس اكد ناشطين حقوقيين ان عدد اللى اتقتلوا فى درعا على ايد قوات الامن مايقلوش عن 100 قتيل ، و قال الناشط الحقوقى المعارض أيمن الاسود إن " درعا بحاجة الى اسبوع لدفن شهدائها ". مسؤول فى المستشفى الرئيسي فى درعا ذكر إن المستشفى استقبلت مايقلش عن 25 جثه لمحتجين اتقتلوا فى مواجهات مع قوات الامن. يوم الخميس 24 مارس شارك أكتر من عشرين الف متظاهر فى جنازات اللى اتقتلوا فى درعا.

اندلعت مظاهرات فى نواحى سوريا ، فى العاصمه دمشق و حماه و درعا و الرقه و دوما و حمص و اللاذقيه. وكالة رويترز قالت ان مظاهرة تأييد لدرعا قامت فى المرجه فى وسط دمشق بعد صلاة الجمعه و نادى المتظاهرين بالحريه ، و ان المتظاهرين فى درعا حرقوا تمثال للرئيس السورى الراحل حافظ الأسد و حسب كلام العربيه.نت شاهد عيان ذكر ان حوالى 20 شخص اتقتلوا فى الصنمين و3 اتقتلوا فى حمص و 2 فى المعضميه فى دمشق و قتيل فى اللاذقيه.

الرئيس الفرنساوى نيكولا ساركوزى طالب بوقف العنف ضد المتظاهرين فى سوريا.

وزير دفاع امريكا روبرت جيتس صرح بإن حكومة سوريا بتواجه نفس التحديات اللى بتواجها كذا حكومه فى نواحى المنطقه و هى مطالب شعوبها برفع المظالم السياسيه و طلب من الجي السورى انه يحتذى بالجيش المصرى اللى ما ضربش النار على المواطنين و ساعدهم ، واستشهد جيتس بنظم سوريا و ليبيا و ايران كأمثله للانظمة الاستبداديه اللى قمعت شعوبها و عندها استعداد لاستخدام القوة ضدها.

رغم كده وزير الاعلام السورى صرح بإن " الوضع هادى تماماً " فى كل نواحى سوريا.

الرئيس بشار الأسد قبل استقالة الحكومه و اعلن عن عمل اصلاحات فى سوريا ، و خرجت مظاهرات ضخمة رافعة العلم السوري وبتهتف بحياة الرئيس بشار الأسد و بتعلن تأييدها ليه. شارك فى المسيرات الاف السوريين و رفع المشاركين صور الرئيس الأسد و يفط مكتوب عليها كلام مؤيد ليه زى : " الله معك الشعب معك " و " لا للفساد نعم لمشروع الإصلاح " و " استهداف سوريا استهداف المشروع المقاوم " ، و هتف المتظاهرين ضد اجهزة الاعلام العربيه بكلام زى : " يا عربية يا عبرية تعالي صوري الحرية " و " يا جزيرة يا حقيرة تعالي صوري هالمسيرة " ، و ذاع التلفزيون السورى صور المسيرات التأييديه فى المحافظات السوريه زى حلب و ادلب و الحسكة و الرقة و طرطوس و دير الزور.

فى 30 مارس خطب الرئيس بشار الأسد فى مجلس الشعب السورى و قال انه حايدرس لغى قانون الطوارىء المفروض على السوريين من سنة 1963 و ردد نواب الشعب السورى قصايد و أشعار و هتفوا : " بالروح بالدم نفديك يا بشار ".

الأحداث استمرت و زادت الاحتجاجات و حصلت فى الشهور اللاحقه احتجاجات كتيره و كبيره و وعد الرئيس الأسد فى خطبه قالها فى 20 يونيه بعمل اصلاحات وصفها بإنها جذريه و الدخول فى حوار وطنى لكن المعارضه اعتبرت الوعود مخيبه للأمال و استمرت المظاهرات.




</doc>