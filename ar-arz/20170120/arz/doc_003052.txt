<doc id="25650" title="ايام السادات" url="https://arz.wikipedia.org/wiki?curid=25650">
ايام السادات

ايام السادات فيلم مصرى اتعرض فى السينما فى سنة 2001, فيلم مبنى على السيرة الشخصيه و حياة الرئيس السادات. الفيلم من بطولة احمد زكى , و اللى مثل قبل كدا فيلم مبنى على السيرة الشخصيه بتاعة الرئيس المصرى جمال عبد الناصر فى فيلم ناصر 56, و منى زكى و ميرڤت امين .الفيلم بيعتبر من احسن افلام احمد زكى من حيث الاداء و التمثيل و اصعب دور مثله فى حياته, على حسب قوله, سيناريو وحوار احمد بهجت بتاع فيلم كتبه و اخرجه محمد خان. الفيلم مبنى على مذكرات السادات الشخصيه (البحث عن الذات) و كتاب جهان السادات عنه (سيدة من مصر). الفيلم اتصور ف 11 اسبوع و اتكلف 6 مليون جنيه مصرى.

الفيلم بيدور حولين حياة الرئيس المصرى انور السادات من ايام طفولته ف قرية ميت ابو الكوم ف محافظة المنوفيه لحد اغتياله فى حادثة المنصه. الفيلم كمان بيبين الاحداث المهمه اللى حصلتله و اللى قام بيها من اول ما دخل الكليه الحربيه و جوازته الاولانيه و اتهموه فى قضية تجسس لصالح الالمان ايام الحرب العالميه التانيه و تورطه فى اغتيال امين عثمان و تسريحه من الجيش, و ازاى هرب لحد ما الاحكام العرفيه اللى كانت متطبقه فى مصر ايام الحرب.و لما اتعرف بمراته التانيه جيهان السادات. و رجوعه للجيش مرة تانيه بعد ما صاحبه من زمان يوسف رشاد, اللى بقى دكتور الملك فاروق الخوصوى, اتوصتله عشان يرجع الجيش تانى. و عن انضمامه لحركة الضباط الاحرار و قيامهم بانقلاب على الحكم و خلعهم الملك و اعلنوا الجمهوريه و دور السادات فى الانقلاب اللى ذاع بيان رقم واحد بتاع الضباط الاحرار اللى ذاعوه فى الراديو, و بعدين عن نكسة 67 و تعينه عبد الناصر ليه كنائب لرئيس الجمهوريه و بعدين موت عبد الناصر و مسكه الحكم و خلافته مع مراكز القوى اللى كانت موجوده على ايام حكم عبد الناصر و ازاى اتخلص منهم و اتخلص من اعدائه السياسيين و بعدين حرب اكتوبر و بعدين دعمه للاخوان المسلمين و بقية التيارات الاسلاميه عشان يضربهم بالشيوعيين اللى كانوا ليهم شعبية كبيره و معارضين ليه و فى الاخر اعتقالات سبتمبر اللى عماله و انتفاضة العيش ايام 18 و 19 يناير 1977 و حالات التوتر السياسى اللى حصل فى اواخر عهده و بعدين التيارات الاسلاميه المتطرفه دى اللى كان بيدعمها و بيقويها ضد معارضينه من الشيوعيين و الليبرالين اتقلبت عليه و اغتلوه فى العرض العسكرى اللى كان بمناسبة انتصار مصر فى حرب 6 اكتوبر , و اغتلوه يوم 6 اكتوبر سنة 1981 ف الحادثه اللى اتعرفت بعد كدا بحادثة المنصه.


مشاهدة نسخة الفيلم الكاملة على موقع اليوتيوب http://www.youtube.com/watch?v=LvfdxPvvShM


</doc>