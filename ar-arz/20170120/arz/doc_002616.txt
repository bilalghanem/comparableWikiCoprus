<doc id="579" title="زاهى حواس" url="https://arz.wikipedia.org/wiki?curid=579">
زاهى حواس

زاهي حواس اتولد فى قرية العبيديه جنب دمياط فى فى شمال مصر فى 28 مايو 1947 . بيعتبر اشهر الاثريين المصريين المعاصرين و بيحظى بتقدير عالمي فى مجال علم الاجيبتولوجي ( المصرولوجيا ). حاول انه يحسس المصريين بأهمية تاريخ مصر و بأمجادها القديمه و يحيى فى نفوسهم العزه و الفخر بتاريخ مصر و اثارها فى فتره مضلمه ضاع من كتير من المصريين فيها احساسهم القومى و صلتهم بتاريخ مصر و انتشرت فيها الجهالات و قلة الإهتمام بالعلم و النهضه.

زاهي حواس كان بيترأس المجلس المصرى الاعلى للأثار و بعد ثورة مصر سنة 2011 بقى وزير الدوله لشئون الاثار لغاية ما استقالت وزارة احمد شفيق فى 3 مارس 2011. وقت الثوره دى و بعدها اتنهبت و اتدمرت اثارات مصريه فأعلن انه هيسيب الشغل فى الاثار لإنه مبقاش قادر يحمى اثار مصر.

فى 17 ابريل 2011 اتحكم عليه بالسجن.

زاهي حواس فى بداية حياته كان ناوي يبقى محامي بس بعدين غير رأيه و درس فى قسم الاثار الرومانيه - اليونانيه فى كلية الاداب - جامعة اسكندرية - ، و بعد ما اخد البكالوريوس فى الاثار الرومانيه-اليونانيه ، عمل ديبلوما فى الاثار من جامعة القاهرة ، و خد منحه تعليميه فى امريكا فكمل كمل تعليمه العالى هناك ، وخد شهادة الدكتوراه من جامعة بنسيلفانيا سنة 1987 ، و من هناك بدأ يدرس و يحاضر فى جامعات كاليفورنيا و الجامعه الامريكيه فى القاهره . فى سنة 2002 اتعين امين عام للمجلس الاعلى للأثار فى مصر و لحد دلوقت هو فى المنصب ده.

بدات شهرة زاهى حواس لما ظهر فى قناة ديسكفرى فى افلام تسجيليه عن مصر و المصريين القدام و كمان سجل حلقات عرضها التلفزيون الامريكي فى برنامج ( البحث عن الحقيقة)و اللى ناقش فيها مواضيع بتهم المشاهدين زى المومياوات و الاهرام و توت عنخ امون و كليوباترا و رمسيس التاني. اشتهر زاهى حواس ببرنيطة انديانا جونز اللى بيلبسها طول الوقت.

من اكتر المواضيع السخنة اللى دافع فيها عن تاريخ مصر هو موضوع مين اللى بنى اهرامات الجيزة و رد فيه بشكل علمى على اللى بيقولو ان اليهود هم اللى بنو الاهرامات و غيرهم اللى بيقولو ان سكان الفضاء هم اللى بنو الهرم او حتى سكان اتلانتس.

فى سنة 1990 اكتشف زاهى حواس اهم اكشافاته الاثرية: المقابر بتاعة العمال المصريين اللى بنو الاهرام 
فى سنة 2007 اعلن الدكتور حواس عن اكتشاف مقبرة حتبشوت فى وادي الملوك فى الاقصر و اللى اتوصف بانه واحد من اهم الاكتشفات الاثرية فى المية سنة اللى فاتوا.
الدكتور زاهي الف كتب كتيرة فى مجال علم المصريات و العلم الاثار.


الدكتور حواس بيتوجه له نقد كتير من بره مصر و من جواها.

زاهى حواس كتب مقالة بعنوان ( توت عنخ امون ما كنش اسود) و صرح فيها تصريح فى غاية الاهمية دا نصه ( المصريين ما هماش عرب و كمان ما هماش افارقة على الرغم من وقوع مصر حغرافيا فى قارة افريقيا ). و بكدا بيكون لخص وجهة نظرة فى موضوع هوية مصر.

زاهى حواس عمل جهد كبير للمحافظه على اثار مصر و طالب بإسترداد التحف المصريه المعروضه فى متاحف بره مصر و منها تمثال نفرتيتى المعروض فى متحف برلين فى المانيا و حاول تنظيم عمليات التنقيب على الاثار عشان ما تتنهبش. لكن فى 25 يناير 2011 بدئت ثوره شعبيه فى مصر ضد نظام حكم حسنى مبارك و اتجمع المتظاهرين فى ميدان التحرير الموجود فيه المتحف المصرى اكبر متحف فى العالم للأثار الفرعونيه و اللى بيضم كنوز توت عنخ امون. اتصاب زاهى حواس بالرعب من خوفه على المتحف انه يتحرق او يتنهب فتبقى كارثه لتاريخ مصر و سمعتها الدوليه. و فعلاً فى جو الجهالات و قلة الوعى بقيمة تاريخ مصر و الاثار عند المصريين فى بدايات القرن واحد و عشرين اعتدى مصريين على المتحف و اتسرقت قطع اثريه من الفاترينات و اتكسرت اثارات. عملية السرقه ما اتوقفتش و امتدت لمواقع تانيه و اتنهبت اثارات كتيره و لدرجة ان حصلت عمليات نهب مسلحه. الغربيين اللى زاهى حواس كان عمال يطالبهم برد اثارات مصر بلغوه انه لازم يبطل المطالبه بالأثارات دى لإن المصريين اللى فى مصر مش قادرين يحموا الاثارات اللى فى مصر. زاهى حواس كان قال فى روبرتاج فى النيويورك تايمز انه بيفكر فى الاستقاله لإنه مبقاش قادر يحمى اثار مصر و تحفها و أشار لحيل و الاعيب بيعملها ناس من سكان مصر المعاصرين و هى انهم بيستولوا على الاراضى الاثريه و بيبنوا فوقيها بيوت و بالليل بيحفروا تحتها ، و ان الموضوع بقى بالنسبه له بقى زى كابوس حقيقى و ما بقاش عارف يعمل ايه. فى 3 مارس 2011 اتغيرت وزارة احمد شفيق و خرج زاهى حواس من منصب وزير الدوله لشئون الاثار و اعلن انه كان ناوى يستقيل و مش ناوى يرجع للمنصب ده تانى بسبب الظروف الحاليه لمصر خاصة انه مبقاش قادر يحمى الاثار من السرقه و النهب و التدمير و صرح بإنه خلاص مش هيشتغل فى الاثار تانى و قال : "أنا مش هكون راجل وطنى لو فضلت فى مكانى والآثار بتتسرق بالشكل ده فى ظل غياب الامن".

بعد ثورة 25 يناير 2011 اتقبض على اعداد كبيره من المسئولين و رجال الاعمال و الصناعيين فى مصر و فى 17 ابريل 2011 طال الموضوع العالم زاهى حواس و حكمت عليه محكمة جنح العجوزه بعزله من وظيفته و سجنه لمدة سنه وكفالة 500 جنيه، وإلزامه بدفع غرامة 10 الاف جنيه بحجة انه مانفذش حكم محكمة القضاء الإدارى بخصوص تمليك مواطن قطعة ارض.



</doc>