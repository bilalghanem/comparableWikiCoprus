<doc id="4308" title="الناصر يوسف" url="https://arz.wikipedia.org/wiki?curid=4308">
الناصر يوسف

لما إتوفى أبوه العزيز ملك حلب سنة 1236 كان الناصر يوسف عنده سبع سنين فبقى هو ملك حلب تحت وصاية جدته ضيفة خاتون لغاية وفاتها سنة 1242 لما كان عنده تلاتاشر سنه و بقى من يوميها حاكم بجد بيأمر و ينهي بمساعدة مستشاريه . و فى الفتره دي اتوفى خليفه بغداد العباسي المستنصر بالله (1243) اللى أغرى المغول بالخوارزمية فهجموا على بلادهم و هدوها و شتتوهم وبقم المغول قريبين من بغداد. و خلف المستنصر بالله إبنه المستعصم بالله اللى كان هو كمان بينافق المغول و بيبعتلهم هدايا و فلوس عشان يحمي نفسه بعد ما نصحه مستشاريه إنه أحسن حاجه يعملها إنه يهادن المغول و يديهم هدايا و إنه " يبعت لهم كل سنه فلوس ترضيهم فيكتفوا بيها " . المؤرخ ابن أيبك الدواداري وصف الخليفه البغدادي ده بإنه " كان فيه هوج، وطيش، وظلم، مع بله، وضعف، وانقياد الى اصحاب السخف. يلعب بطيور الحمام، ويركب الحمير المصرية الفرء " .

الأحداث كات بتتلاحق فى الفتره دي و بتنذر بإن منطقة الشرق الأوسط مقبله على كارثه. المغول بعد ما دمروا الدولة الخوارزميه (1230) هجموا على بلاد الروم و غلبوا سلطانها غياث الدين كيخسرو اللى هرب. و الخليفه العباسي فى بغداد مش دريان بحاجه و عملاء المغول زي وزيره ابن العلقمي بينصحوه، و ملوك سوريا داخلين فى صراعات مع الصالح أيوب سلطان مصر، و صلت لدرجة إن ملك دمشق عماد الدين اسماعيل و ملك حمص المنصور ابراهيم و ملك الكرك الناصر داود إتحالفوا مع الصليبيين ضد مصر و سلموهم فى المقابل القدس و طبرية و عسقلان. وحاول الحلف الشامي - الصليبي انه يهجم على مصر بعد ما حشد جيش ضخم إتلقى هزيمه منكره فى معركة الحربية جنب غزة (17 اكتوبر 1244)، و قدر الصالح ايوب إنه ياخد القدس. بيوصف المؤرخ ابن واصل نتيجة المعركه دي بقوله : " و انتصرت العساكر المصرية نصرة عظيمة، ووردت البشائر بذلك الى مصر، فزين البلدان القاهرة و مصر " .

إنهزام الحلف الشامي-الصليبي، و أخبار سقوط القدس فى إيد الصالح أيوب سلطان مصر، كان ليهم صدى جامد فى أوروبا، اللى قررت تجهيز حملة صليبية على مصر عشان تقضي على نفوذها بإعتبارها، بإمكانياتها الهايلة، أقوى بلد فى المنطقه وعائق كبير لسيطرة الصليبيين على بيت المقدس و الشام .

فى سنة 1249 هجمت الحملة الصليبية السابعة بقيادة لويس التاسع ملك فرنسا على مصر و إحتلت دمياط. لكن و الحرب شغاله على الاراضي المصريه إتوفى السلطان الصالح أيوب و خبت أرملته شجر الدر خبر وفاته و قادت مصر فى ظروف صعبه، و انتهت الحمله بهزيمه كبيرة للصليبيين و إتأسر لويس التاسع و نبلاءه فى فارسكور (1250) وسابته شجر الدر مقابل دفع مبلغ من الديه الللي اتقررت عليه، فسلم دمياط للمصريين و سافر على عكا .

بعد إنتصار مصر على حملة لويس التاسع إتقتل توران شاه ابن الصالح أيوب اللى شجرة الدر بعتت جابته من حصن كيفا و عملته سلطان عشان يقود مصر ضد الصليبيين. وبقتل توران شاه، مصر بقت تاني من غير سلطان فإجتمع المماليك و قرروا تنصيب شجر الدر سلطانه على مصر. هاج الناصر يوسف و الأيوبيه فى الشام و رفضوا إنهم يعترفوا بسلطة شجر الدر و بعت الخليفة البغدادي يقول للمصريين : " ان كانت الرجال قد عدمت عندكم، فأعلمونا حتى نسير اليكم رجالا " .

لإن إعتراف الخليفه العباسي بالسلطان كان عاده بتدي شرعيه دينيه للحكم، إضطرت شجر الدر إنها تتجوز الامير عز الدين أيبك أتابك الجيوش المصريه، و تتنازل له عن عرش مصر عشان يرضى الخليفه طالما ان السلطان راجل. فنفعت الخطه و وافق الخليفه لكن الناصر يوسف و الأيوبيه فى الشام فضلوا مش موافقين وراحوا الامرا السوريين مسلمين دمشق للناصر يوسف .

من اول الحاجات اللى عملها الناصر يوسف إنه إتصل بلويس التاسع فى عكا و عرض عليه التحالف ضد مصر، لكن لويس ما إهتمش بالموضوع لإنه كان لسه طالع من الاسر فى مصر بعد ما جيشه اتغلب هناك، و لإنه كان فى ذاكرته اللى حصل للتحالف الشامي-الصليبي ضد مصر سنة 1244، و فوق كده كان لسه فى مصر أسرى صليبيين لويس ما كانش عايز يعرضهم للخطر. لكن لما الناصر يوسف أوحى له فى جواب إنه مستعد يسلمه القدس مقابل تحالفه معاه ضد مصر، اهتم لويس بالموضوع، و إستغله عشان يحقق شوية مكاسب، فبعت لأيبك يقوله إنه حايتحالف مع الناصر يوسف إذا ما سابش الأسرى الصليبيين و ما إتنازلش عن بقية المبلغ بتاع الفدية اللى لويس كان لسه مدفعهوش. فإضطر أيبك إنه يتنازل عن المبلغ و يسيب الاسرى مقابل إن لويس يمنع الناصر يوسف من الإقتراب من حدود مصر. و تمت الصفقه بالشكل ده و رفض لويس إنه يعمل تحالف مع الناصر يوسف ضد مصر.

حاول الناصر يوسف اللى بقى كل الشام فى إيده الهجوم على مصر مرتين ولكن فى المرتين إنهزم، مرة فى غزة ومره جنب الصالحية اللى هرب منها على دمشق، و إتأسر من جيشه فيها عدد كبير كان من ضمنهم أخوه نصرة الدين محمد و الملك الأشرف، و قدر أيبك انه ياخد منه، عن طريق إتفاقيه أشرف عليها الخليفه العباسي، المنطقة اللى ما بين مصر و الأردن بما فيها غزة و القدس و الساحل كله مقابل الافراج عن أسراه اللى كانوا حوالي 3000 رجعهم أيبك للناصر فى دمشق على ضهور الحمير .

الناصر يوسف بعت وزيره " زين الدين الحافظي " للمغول فى عاصمتهم و معاه هدايا و تحف، و كان معروف للمغول و هولاكو إن الناصر يوسف بيطيعهم و بيميل ليهم فى السر . لكن المغول ساعتها كات عينهم على بغداد و لسه ماكانش جه دور سوريا.

المماليك البحرية و زعيمهم فارس الدين أقطاي الجمدار اللى إتصدوا للصليبيين و غلبوهم فى المنصورة قويت شوكتهم فى مصر و بقى أيبك خايف إنهم يتآمروا عليه، فدبر مع مماليكه ( المعزية ) إغتيال أقطاي و الإنقضاض عليهم. و أغتيل أقطاي فى قلعة الجبل سنة 1254 و هرب المماليك البحريه من مصر و جزء منهم راح على دمشق عند الناصر يوسف و جزء راح على الكرك عند الملك المغيث عمر. فرح الناصر يوسف باللي حصل و و رحب بالبحريه اللى هربوا عنده وحاول يستخدمهم ضد مصر وكان بينهم امرا كبار زي بيبرس البندقداري و قلاوون الالفي و بلبان الرشيدي و وسنقر الأشقر. و حاول الناصر يوسف الهجوم على مصر تاني بمساعدة البحريه الهربانين و لكن بعد ما وصل حدود مصر إضطر إنه ينسحب و يوافق على شروط أيبك اللى كان من ضمنها إبعاد البحريه الهربانين عن سوريا فراحوا على الكرك .

الخليفه العباسي فى بغداد إفتكر إنه لما يدي هدايا و فلوس للمغول و يقلل عدد جيشه إنهم مش حا يفكروا يهجموا على بغداد. هولاكو خان حفيد جنكيز خان اللى بقى ملك إلخانات فارس، بعد ما دمر قلعة ألموت بتاعة الاسماعيليين ( الحشاشين ) بعت جواب لخليفة بغداد يهدده و يتوعده إنه مع إنه أظهر الطاعه و الرضوخ ليه ما ساعدهوش فى أخد قلعة ألموت و قاله " إنت أظهرت الطاعه بس ما بعتش عساكر " ، و امره بإنه يهدم الحصون و الخنادق فى بغداد و يروح يقابله، فبعتله الخليفه هدايا و تحف و جواب ينافقه فيه إنه " مع الخاقان و هولاكوخان قلب واحد ولسان واحد " ، و عشان يخوفه قاله إنه لو هاجم بغداد حا يلم عليه الناس من الشرق للغرب. فغضب هولاكو و رد عليه بجواب قاله فيه : " طيب يبقى عليك إنك تستعد للحرب، لإني رايح على بغداد بجيش زي النمل و الجراد ". اترعب الخليفه و إستشار وزيره " مؤيد الدين بن العلقمي " ، اللى هو نفسه كان عميل للمغول، يعمل إيه فنصحه بإن أحسن حاجه يعملها إنه يعتذر لهولاكو و يبعت له هدايا تانيه و فلوس .

زي ما إتوعد، ظهر هولاكو قدام أسوار بغداد يوم 18 يناير 1258 ، و كان فى جيشه عساكر من الموصل بعتهم ملكها بدر الدين لؤلؤ كمساهمه . و بعد ما حاصرها وقعت فى إيده فى 10 فبراير 1258 و طلع الخليفه و رجالته و سلموا نفسهم لهولاكو. و عمل المغول مدابح رهيبه فى بغداد استمرت سبع تيام وليالي ، و دمروها وقتلوا عشرات الالاف و بعد ما الخليفه دل هولاكو مخبى فلوسه و دهبه فين لفوه فى سجاده او حطوه فى شوال و ركلوه بالرجلين لغاية ما مات. الوزير " العلقمي " كان هو اللى نصح الخليفه بتسليم نفسه و بيتقال إنه هو برضه اللى نصح هولاكو بقتله بعد ما إستسلم له .

الناصر يوسف اللى بعت قبل كده وزيره " زين الدين الحافظي " لهولاكو بهدايا، بعد وقوع بغداد فى إيد المغول بعت إبنه " الملك العزيز " لهولاكو بالهدايا و التحف و طلب منه مساعدته على غزو مصر فطلب منه هولاكو إنه يمده بعشرين الف فارس . لكن بعد شويه وصله جواب مع " العزيز " من هولاكو كان من ضمنه : " لما يوصلك جوابي ده، فشهل برجالتك و فلوسك و فرسانك لطاعة سلطان الارض شاهنشاه ملك ملوك الارض .. و ما تعطلش عندك رسلنا زي ما عملت قبل كده ، إمساك بمعروف او تسريح بإحسان.. بلغنا إن تجار الشام وغيرهم هربوا بفلوسهم و حريمهم على كروان سراي ( مصر ) فلو كانوا فى الجبال نسفناهم و إن كانوا فى الارض خسفناهم ". ولما قرا الناصر يوسف الكلام ده اتفزع و بعت حريمه على الكرك، و لما سمع السوريين إن جيش هولاكو خلاص عدى الفرات و جي على سوريا اتصابوا بالرعب و بدأوا يهربوا على مصر بأعداد ضخمة و مات منهم كتير فى السكه بسبب برد الشتا <ref name="ابن كثير، 13/3756">ابن كثير، 13/3756</ref>، وبعت الناصر يوسف لمصر يستنجد بيها .

فى سوريا إستولى المغول على حران و البيره و راحوا على حلب فزاد رعب السوريين. و بعت الناصر يوسف مراته و إبنه و فلوسه و ستات الامرا على مصر و معاهم أمم من من الناس الهربانه. و دخل المغول حلب بعد ما حاصروها سبع تيام و عملوا فيها مدبحه كبيره اتقتل فيها الألوف و بيتقال إنه إتأسر فى حلب بتاع مية الف ست وعيل باعهم المغول للأرمن و غيرهم . و راح الملك الأشرف موسى لهولاكو فى حلب و ركع له وباس له الارض، فعينه ملك على حمص و نايب ليه فى دمشق . وعين هولاكو عماد الدين القزويني نايب ليه على حلب اللى و صفها المؤرخ بدر الدين العيني بإنها بقت عامله زي " الحمار الأجوف " .

الناصر يوسف بقى مش عارف يعمل إيه، و نصحه وزيره " زين الدين الحافظي " بإن أحسن حاجه يعملها إنه يستسلم للمغول و يدخل فى طاعة هولاكو. و كان الامير بيبرس البندقداري حاضر المناقشه فشتمهم و قالهم انهم هما السبب فى كل المصايب دي. و بالليل حاول المماليك البحريه اللى كانوا هربوا على الشام ايام السلطان أيبك إنهم يقتلوا الناصر يوسف لكن جري منهم و استخبى جوه قلعة دمشق. فساب بيبرس سوريا بعد ما لقى إن الناصر يوسف ده مافهوش أمل و رجع مع شوية بحريه على مصر و رحب بيه السلطان قطز ترحيب كبير .

لما عرف الناصر يوسف فى دمشق باللي حصل لحلب زاد رعبه و رعب السوريين فبقم يبيعوا حاجتهم بأبخس الأتمان و يجروا فى إتجاه مصر، ولإن الوقت كان شتا و الدنيا برد بقم يموتوا فى السكة و اتبهدلوا جداً . الناصر لم بتاع مية الف من العربان و غيرهم و بعدين سابهم و هرب هو كمان على غزه عشان يدخل مصر، و وراه طلع الملك المنصور بن المظفر ملك حماه بستاته و ولاده وبكده انتهى ملك الناصر يوسف فى سوريا .

السوريين فى دمشق بعتوا هدايا كتيره و معاها مفتاح دمشق لهولاكو فى حلب، ففرح هولاكو بوفدهم اللى جابله المفتاح و عين محيي الدين ابن الزكي، اللى كان ضمن الوفد، قاضي على الشام .

لما وصل المغول دمشق طلع لهم زين الدين الحافظي و سلم لهم دمشق اللي استسلمت من غير مقاومه لكن بالعكس بالرحب و السعة على حد قول المؤرخ ابن كثير ، فدخلها هولاكو و معاه " هيثوم " ملك قليقيه ( مملكة أرمينيه الصغرى ) و الامير الصليبي " بوهمند الرابع " امير انطاكيه . و إدى هولاكو فرمان الامان للسوريين اللى فضلوا فيها و استسلموا. و بعت المغيث عمر ملك الكرك إبنه العزيز فخر الدين للمغول فى دمشق بعد ما كان بيبعت لهم رسله فى فارس يطلب منهم ينعموا عليه بدخول طاعتهم . و بعد ما سقطت دمشق سقطت ميافارقين فى إيدين المغول بعد ما حاصروها مده طويله و رفض الملك الكامل محمد إنه يستسلم للمغول ودافع ببساله، لكن الناصر يوسف ما ساعدهوش و سابه محاصر زي ما مارضاش إنه يساعد بغداد لما الكامل نصحه قبل كده . و ساعد بدر الدين لؤلؤ امير الموصل المغول و شارك فى حصار ميافارقين و رماها بالمنجنيق .

لما وصل الناصر يوسف " قطيا " قامت خناقه بين الخوارزميه و الأكراد الشهرزويه اللى كانوا وياه و حصل نهب ، و طلع له السلطان قطز ، اللى فى الغضون دي مسك السلطه فى مصر ، و منعه من دخول مصر و دخل اللى كانوا معاه، فبقى لوحده مع ابنه و أخوه، و فضل هايم على وشه فى الصحرا او تيه بني اسرائيل على حد قول المؤرخ بدر الدين العيني ، لغاية ما خانوه اتنين خدامين أكراد و سلموه للمغول فقبضوا عليه وعلى ابنه " العزيز " و اخوه غازي و كام واحد معاهم، و بعد ما امر بإستسلام عجلون للمغول ودوهم لهولاكو <ref name="المقريزي، 1/513">المقريزي، 1/513</ref>. الناصر يوسف عيط و قال شعر و هما معديين على حلب كان ضمنه : " يعز علينا أن نرى ربعكم يبلى .. و كانت به آيات حسنكم تتلى. لقد مر لي فيها أفانين لذة .. فما كان أهني العيش فيها و ما أحلى " .

السلطان قطز صادر كل فلوس الناصر يوسف اللى هربها مصر مع خدامينه و اجبر مراته و ستات الامرا السوريين بتسليم كل المجوهرات اللى معاهم وكان معاهم مجوهرات كتيرة جداً .

خرج جيش مصر بقيادة السلطان قطز و هزم الجيش المغولي يوم 3 سبتمبر 1260 فى معركة عين جالوت جنب بيسان و دخل دمشق و حرر الشام من المغول.

قبل معركة عين جالوت بيوم ، هولاكو كان ناوي يكافئ الناصر يوسف بتعينه نايب ليه على دمشق، لكن بعد ما عرف نتيجة المعركه، و إن أعز قواده " كيتوبوقا نويان " اللى قاد الجيش المغولي إتقتل و اتبعتت راسه على القاهرة، من غيظه امر بالقبض على الناصر يوسف هو و 300 سوري كانوا عايشين معاه عند هولاكو، بحجة إنهم ما ساعدوش المغول ضد مصر بما فيه الكفايه. و بعد ما قبضوا عليهم سكروا الناصر يوسف لغاية الثماله حسب التقاليد المغوليه و أعدموهم .



</doc>