<doc id="26181" title="كنيسة القديسين" url="https://arz.wikipedia.org/wiki?curid=26181">
كنيسة القديسين

كنيسة القديسين مار مرقس الرسول و البابا بطرس خاتم الشهداء ، هى كنيسه للأقباط الارتودوكس فى شارع خليل حمادة فى حى سيدى بشر فى مدينة اسكندريه فى مصر. اتبنت الكنيسه سنة 1971 بفكره من الاب القمص بيشوى كامل كاهن كنيسة مار جرجس فى حى سبورتنج ، و القمص مينا أفا مينا وكيل البطريركيه فى اسكندريه ، ان تبقى فيه كنيسه فى حى سيدى بشر لخدمة سكان الحى من الأقباط الأرتودوكس. بعد القمصين ما دوروا على حته ارض تنفع للبنا لقيوا حتة ارض فى شارع خليل حمادة سعرها 9 تلاف جنيه فقرروا انهم يشتروها و يبنوا الكنيسه عليها. الارض كانت مساحتها حوالى 900 متر و كان متاخد لها تصريح بنا ورشة تصنيع بلاط ، و كانت عباره عن تل صغير عالى من الناحيه الشرقيه و حواليه شوية تلال صغيره على جهة البحر و شوية عمارات.

اتبنت الكنيسه و اتسمت كنيسة القديسين مار مرقس الرسول و الأنبا بطرس خاتم الشهداء تبركاً بالقديسين ، و اتعمل اول قداس فيها فى يوم 21 يوليه 1971 و اترأس القداس الأنبا مكسيموس مطران القليوبيه بحضور القمص بيشوى كامل. من الوقت ده بقت الكنيسه بتلعب دور كبير فى خدمة المسيحيين فى حى سيدى بشر و اسكندريه كلها اللى بيروحوها للصلا و سماع المواعظ.

فترة سبعينات القرن العشرين شافت نمو التطرف الدينى فى مصر و ظهور جماعات اسلاميه متطرفه و متعصبه دينياً اتميزت نشاطاتها بالتعصب و الكراهيه و العنف . و مع مرور الايام انتشر الفكر المتعصب فى مصر و دخلت مصر افكار متطرفه خلقت طايفه من المتعصبين المسلمين بميول اجراميه و حصلت اعتداءات على المسيحيين المصريين و على السياح الأوروبيين و الرئيس انور السادات اتقتل سنة 1981 على ايد متطرفين مسلمين. كنيسة القديسين نفسها اتعرض زوارها وقت قداس الجمعه لإعتداء من متعصب اسلامى فى ابريل 2006 هاجمهم بسكينه و قتل راجل عنده 67 سنه و جرح 17 واحد.

فى يوم 1 يناير 2011 بعد حلول السنه الجديده بعشرين دقيقه اتعرضت الكنيسه لهجوم اجرامى و عمليه ارهابيه تفجيريه فظيعه اتقتل فيها 21 واحد و واحده و اتجرح عشرات من زوار الكنيسه و الناس اللى كانت ماشيه فى الشارع. العمليه الاجراميه اللى وضحت التحقيقات انها انتحاريه عن طريق واحد شايل متفجرات بتعتبر اول عمليه بالمنظر ده تحصل فى تاريخ مصر. سبق حصول العمليه الارهابيه تهديدات ضد المسيحيين فى مصر ، و براها من منظمات مش مصريه فى نوفمبر 2010 بعد اعتداء على كنيسة " سيدة النجاة " فى بغداد ، و سبقها حالة احتقان جامده ما بين المتعصبين المسلمين و المسيحيين فى مصر اللى من اسبابه انتشار التعصب الدينى و فتاوى التكفير ضد الكتاب و المفكرين و التحريض على مسيحيين مصر.

فى تطورات لاحقه وضحت اجهزه اعلاميه مش مصريه إن منظمة القاعده عن طريق " دولة العراق الاسلامية " ادت امر بضرب كنيسة القديسين قبل العمليه بإسبوعين و ان ده ظهر على موقع تابع للتنظيم.

فى 23 يناير 2011 أعلنت السلطات المصريه إن التحقيقات وصلت لإن منظمه فلسطينيه اسمها " جيش الاسلام هى المسئوله عن الإعتداء الإرهابى.





</doc>