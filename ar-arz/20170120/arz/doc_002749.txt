<doc id="12415" title="ليون تروتسكى" url="https://arz.wikipedia.org/wiki?curid=12415">
ليون تروتسكى

ليون تروتسكى (او "ليڤ تروتسكى"; , Лев Давидович Троцький), إتولد بإسم ليڤ داڤيدوڤيتش برونشتاين ( Лeв Давидович Бронштéйн)‏ -
ثورى بلشڤى و مثقف ماركسى و سياسى لعب دور مؤثر فى بدايات الاتحاد السوڤيتى، و افكاره كانت بذرة النظريه الشيوعيه المعروفه بإسم "التروتسكيه". ليه كذا كتاب من اهمها "تاريخ الثورة الروسية والثورة الدائمة - نتائج وتوقعات والثورة المغدورة". سمى نفسه "ليون تروتسكى" (1902) فى فترة هروبه من بطش قيصر روسيا، على اسم حارس السجن اللى اتسجن فيه فى سيبريا.

تروتسكى اتولد فى مقاطعة "خيرسون" فى اوكرانيا سنة 1879 فى عيلة مزارعين يهود، و دخل مدارس فى اوديسا و نيكولاييڤ، و قبل ما يخلص دراسته انضم لجماعه ثوريه تابعه للنارودنيين (الشعبيين)، و بعدين اعتنق الماركسيه و انضم للحركه الاشتراكيه-الديموقراطيه و ساهم فى تأسيس "الاتحاد العمالى لجنوب روسيا".

فى بدايات سنة 1898 اعتقل بتهمة المشاركه فى قيادة المظاهرات و الإضرابات العماليه و طبع منشورات و كتابات ممنوعه، و اتنفى على سيبريا من غير محاكمه و فى المنفى انضم للإتحاد الاشتراكى-الديموقراطى.

فى سنة 1902 هرب من المنفى و راح على لندن بدعوه من لينين و انضم لمجموعة الماركسيين اللى كانت بتنشر جورنال "ايسكرا" ("Iskra", الشراره)، و رجع روسيا فى فبراير 1905 بعد اندلاع الشراره الاولى للثوره الروسيه، و لما قامت الثوره بقى قائد للحركه الاشتراكيه و خطيب للثوره، بعد فشل الثوره اتقبض عليه سنة 1907 و اتنفى تانى على سيبريا لكن قدر يهرب و يروح اوروپا و عاش فى ڤيينا ما بين سنة 1907 و 1914 و اصدر مجلة پراڤدا ("Pravda", الحقيقه) و بعد نشوب الحرب العالميه الاولى نزح لسويسرا و بعدين لفرنسا.

كان واحد من الداعين لمؤتمر زيمروالد "Zimmerwald" سنة 1915، و هو اللى كتب البيان المشهور اللى صدر عن المؤتمر، و بعدين اتطرد من فرنسا فراح على امريكا سنة 1917 لكن رجع روسيا لما قامت ثورة فبراير ، و انضم للحزب البلشڤى و نظم ثورة اكتوبر و قادها مع لينين . قاد اول حركه معارضه ل ستالين و فى سنة 1926 اتحالف مع ناس تانيين معارضين لستالين فإتقبض عليه و اتنفى على ألما-اتا، و بعدين ابعد لتركيا و اتسحبت منه الجنسيه سنة 1932 فراح فرنسا و بعدين اتطرد منها و لجأ للنرويج و بعدين راح عاش فى المكسيك لغاية ما اغتاله رامون ميركادار "Ramón Mercader"‏ (چاكسون)
فى 21 اغسطس 1940.



</doc>