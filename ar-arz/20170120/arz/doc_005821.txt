<doc id="12198" title="سيدنى وليام بيجو" url="https://arz.wikipedia.org/wiki?curid=12198">
سيدنى وليام بيجو

سيدنى وليام بيجو (إنجليزى: Sidney William Bijou)‏ (12 نوفمبر/هاتور 1908 - 11 يونيه/بئونه 2009) كان عالم نفس تنموى أمريكانى، عمل طريقه لمعالجة مشاكل الاطفال السلوكيه باستخدام العلاج السلوكى، واللى عن طريقه كانت الأفعال الإيجابيه بتتكافئ والسلوكيات السلبيه معظمها بتتطنش بدل ما تتعاقب.

بيجو اتولد فى حى أرلينجتون بتاع بالتيمور، ماريلاند، فى 12 نوفمبر/هاتور 1908، وبعدين عزِّل على بروكلين مع اهله لما كان عنده 10 سنين. و فـ سنة 1933 أخد شهادة فى إدارة الأعمال من جامعة فلوريدا. و فـ سنة 1937 اتكافئ بدرجة الماجيستير فى علم النفس من جامعة كولومبيا وبعدين أخد شهادة الدكتوراه فى نفس المجال سنة 1941 من جامعة أيوا. بيجو اشتغل مع يوسف جاستاك وعملو مع بعض "عيار الإنجاز واسع المدى"، واللى هو قياس محبوك لمقدرة النفر على الإرايه والمفهوميه والاستهجاء والحساب. وفى الحرب العالميه التانيه، بيجو خدم فى السلاح الجوى العسكرى الأمريكانى.

فى سنة 1946، بيجو اتوظف فى جامعة إنديانا اللى قضّى فيها سنتين شغال تحت عالم النفس السلوكى الرائد ب. ف. سكينر. وفى الوقت اللى كان فيه علماء نفس الطفل التانين مشغولين ومركزين فى حاجات زى استخدام "العلاج باللعب" عشان يحددو دوافع وأسباب خلل السلوك، بيجو كان بيستخدم التكنيك السلوكى بتاع سكينر عشان يشجع السلوكيات الإيجابيه عند الطفل، زى المدح والحَضن والملبِّس (الأرواح). الاطفال اللى كانو بيتحدو او بيستهزئو كانو بيخدو "وقت-بره" ويتفصلو من نشاط المجموعه، وكأن السلوك الوِحِش هو نفسه العقاب، وان أى اضافه عقابيه لكده مش راح يكون ليها تأسير إيجابى. وكانت الفكره هى ان الطفل اللى بيتعزل عن المجموعه بيحاول يتصرف بسلوك كويس عشان يرجع للمجموعه مره تانيه.

واتنقل فى سنة 1948 لجامعة واشنطن، واللى فيها طبق تكنيكات سكينر على الأطفال فى مؤسسة تنمية الطفل، وكتب مع دونالد بير كـُتـُب تدريس كتيره فى المجال ده. الدراسات اللى عملها فى الجامعه بيّنت ان تشجيع السلوكيات الكويسه بينمى سلوكيات كويسه أكتر، حتى مع الأطفال العُنَده واللى التعامل معاهم صعب. أولى إيفار لوفاس من جامعة كاليفورنيا، لوس أنجيلوس، واحد من الباحسين اللى اشتغلو على التحليل السلوكى التطبيقى لعلاج التوحد، عَدِّل تكنيكات بيجو عشان يكوِّن واحد من اكتر التكنيكات المستخدمه النهارده، بتاعت استخدام المكافئات والجوايز عشان تقوية المهارات الاجتماعيه عند الأطفال المتوحدين.

فى سنة 1968، مع دونالد بير، تود ريزلى، و مونتروز ولف، بيجو ابتدا "جورنال تحليل السلوك التطبيقى"، كجورنال تخصصي بينشر ابحاس عن تحليل السلوك التجريبى وتطبيقاته العمليه.

وبعدين بيجو نقل مرات تانيه بعد كده لجامعة إيلينوي، وجامعة اريزونا (من 1975 لـ 1993) وجامعة نيفادا، رينو (من 1993 لـ2001)، وابتدا فى الجامعات دول برامج سلوكيه متشابهه.

بيجو مات عنده 100 سنه، فى 11 يونيه/بئونه 2009 فى بيته فى سانتا باربارا، كاليفورنيا، بعد ما كان عزل هناك عشان يعيش مع بنته بعد موت مراته. مراته ماتت سنة 2000 بعد ما كانو متجوزين 67 سنه. اتبقى من صلبه ولد وبنت.

أبنه بيحكى انو مره اخد عربية العيله يتفسح بيها شويه لما كان عنده 15 سنه، والبوليس أفشه. وفـ قسم البوليس، الظابط عرض شوية افكار على الاب عشان يعاقب بيها أبنه. لكن دكتور بيجو رفضهم كلهم، وقال "خلاص، هو كده اتعاقب فعلاً". وبعد ما الأبن حكى الحكايه قال، "أوقات الموضوع بيجيب همّه ان الواحد يكون أبوه عالم نفس".



</doc>