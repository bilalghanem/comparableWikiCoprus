<doc id="10014" title="جعفر النميرى" url="https://arz.wikipedia.org/wiki?curid=10014">
جعفر النميرى

المشير جعفر محمد النميرى (1 يناير 1930 ، واد نبوى ، ام درمان - 30 مايو 2009 ، الخرطوم) كان رئيس السودان ما بين 1969 و 1985. جعفر النميرى اتخرج من الكليه العسكريه السودانية سنة 1952 فى نفس السنه اللى حصل فيه انقلاب الظباط الاحرار فى مصر و اتاثر بأفكار جمال عبد الناصر زى الاشتراكيه العربيه و الوحده العربيه . جعفر النميرى كان قائد لكذا حمله ضد التمرد فى جنوب السودان و شارك فى اكتر من محاوله للاطاحه بالحكومات السودانيه.

فى سنة 1966 اتخرج النميرى من كلية قيادة الجيوش فى فورت ليفينورت ( كانساس ، امريكا) و بعديها بتلات سنين عمل انقلاب عسكرى اطاح بالحكومة المدنية برئاسة اسماعيل الازهرى (1969) و كان ساعتها برتبة عقيد ، بعدها على طول رقى نفسه لرتبة مشير . النميرى مسك منصب رئيس الوزرا و رئيس مجلس قيادة الثوره فى السودان.
فى مارس سنة 1970 عمل الصادق المهدى ثوره فاشله ضده و بعديها فى 19 يوليو 1971 حصلت ثوره تانيه المره دى من الشيوعيين بقيادة هشام العطا (فى السودان) و بابكر النور و فاروق حمد الله (فى انجلترا)، و قدرت انها تزيحه عن الحكم و تحطه فى السجن لمدة 3 ايام بس اتدخلت ليبيا و قبضت على الثوار بتوع الخارج و هما راجعين للسودان و اتدخلت مصر و بيتعتقد بعض الناس انها قصفت الثوار الشيوعيين بالطيران و فى الاخر فشلت الثوره و رجع تانى للحكم و اعدم الثوار اللى سلمهم ليه الرئيس الليبى معمر القذافى.
فى سبتمبر 1971 عمل النيرى استفتاء فاز بيه برياسة السودان بنسبة 98.6 فى الميه.

بعد انتخابه على طول حل المجلس الثورى و اسس بداله فى سنة 1972 الاتحاد الاشتراكى السودانى اللى كان رئيسه هو كمان.النميرى ابتدا يعمل مفاوضات مع المتمردين الجنوبيين و اتوصل لحل للنزاع و للحرب الاهليه اللى استمرت من سنة 1955 و انتهى بمنح الجنوبيين الحكم الذاتى فى اتفاقيه اديس ابابا.جعفر النميرى كان على علاقه قويه ب انور السادات و بيعتبر جعفر النميرى اول رئيس مسلم ياييد السادات اثناء مفاوضات السلام مع اسرائيل.
سياسة جعفر الاقتصاديه كانت فى الاول اشتراكيه و حاول يأمم الشركات و البنوك السودانيه و عمل بعض الاصلاحات الزراعيه.النميرى اتحول للراسماليه و حسن علاقاته مع الغرب بعد ما ساندوه ضد الانقلاب الشيوعى.النميرى رجع البنوك و الشركات المتاممه لصحابها تانى و شجع الاستثمارات الاجنبيه و افتتح فى مارس 1981 اكبر مصنع لتنقية السكر فى العالم : مصنع الكنانه.النميرى اتحول من اليسار لواحد من اقوى حلفاء اميركا فى المنطقه و سحق المعارضه الشيوعيه و الاسلاميه.النميرى انتخبوه رئيس لمنظمة الوحده الافريقيه فى يوليو 1978 اللى استمرت سنه لحد يوليو 1979.
كان جعفر النميرى و بضغط من الاخوان المسلمين ، اول رئيس سودانى يطبق قوانين الشريعه الاسلاميه (قوانين سبتمبر) سنة 1983 فى كل انحاء السودان الموضوع اللى رفضه الجنوببين اللى اغلبيتهم مش مسلمين (مسيحيين و ديانات افريقيه تانيه).القرار دا بيعتبر السبب الرئيسى فى تجدد الحرب الاهليه فى جنوب السودان بعد الهدوء اللى استمر حداشر سنه من بعد توقيع اتفاقية اديس ابابا.
فى سنة 1985 و هو فى زياره لواشينطون، وزير دفاعه عبد الرحمن سوار الدهب عمل انقلاب عسكرى سلمى عليه و سيطر على الحكم.سوار الدهب كان اول عسكرى فى المنطقه يعمل انقلاب و يسلم الحكم للمدنيين المنتخبين زى ما وعد.

النميرى طلب اللجوء السياسى لمصر و عاش فى فيلا فى مصر الجديده لحد ما سمح له البشير انه يرجع تانى للسودان سنة 1999.

فى 30 مارس 2009 مات جعفر فى الخرطوم و هو عنده 79 سنه و اتعملت له جنازه رسميه حضرها الرئيس السودانى عمر البشير.



</doc>