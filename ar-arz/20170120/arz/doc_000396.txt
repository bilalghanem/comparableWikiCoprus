<doc id="28475" title="ابن زولاق" url="https://arz.wikipedia.org/wiki?curid=28475">
ابن زولاق

ابو محمد الحسن بن ابراهيم بن الحسين بن الحسن بن على ابن خالد بن راشد بن عبد الله بن سليمان بن زولاق الفقيه الليثى المصرى ( الفسطاط، مصر، 919 - 997 ) مؤرخ مصرى عاصر الدولتين الاخشيديه و الفاطميه. ليه كتاب بيختص بتاريخ مصر كتب فيه عن قضاة مصر لحد سنة 246 هـ و عمله ديل لكتاب كتبه الكندى. من كتبه: " سيرة المعز لدين الله " ، و " فضائل مصر وأخبارها وخواصها " ، و كتاب عن الدوله الاخشيديه اسمه " العيون الدعج فى حلى دولة بنى طغج ".

اتولد ابن زولاق فى مدينة الفسطاط سنة 919. جده كان الحسين بن الحسن من مشاهير العلما فى عصره. درس ابن زولاق رواية التاريخ على ايدين ابو عمر الكندى و مشى على خطاه فى كتابة التاريخ و كان ليه اثر كبير على الحياه الثقافيه فى مصر و الف كتب كتيره. بيعتبر ابن زولاق رائد المؤرخين المصريين فى العصور الوسطى و كان ليه اثر كبير على مدرسة التاريخ المصريه اللى ابدعت فى التاريخ و فن التأريخ من بعده و ظهر منها المقريزى و ابن تغرى و ابن العميد و ابن إياس و غيرهم. و اعتمد المؤرخين على كتاباته و نقلو عنه و بالذات فى كلامه عن فضائل مصر و أخبار الفاطميين.

منهج ابن زولاق فى كتابة التاريخ يشبه منهج استاذه ابو عمر الكندى و كتابه " فضائل مصر و أخبارها و خواصها " يشبه كتاب الكندى " فضائل مصر المحروسه ".

ابن زولاق زى كل المؤرخين فى مصر اياميها ماكانش بيعرف تاريخ مصر القديمه الحقيقى حيث ان تاريخ مصر الخرافى كان هو اللى مسيطر فى العصور الوسطى و فضل على الحال ده لغاية شامبوليون مافك شفرة الهيروغليفى و اتطور علم الاثار المصريه و اتعرف تاريخ مصر الحقيقى. لكن كتاباته عن مصر من بعد الغزو العربى فيها دقه تاريخيه. فى كتابه " فضائل مصر " صور حياة الفلاحين المصريين فى الريف فى مصر القديمه و وقت الغزو العربى و بعده و بين ان الريف المصرى كان دايماً فيه حيويه فى كل مراحله ، و اتكلم عن النيل و الفيضان و وضح اعجابه بالنظام الادارى اللى كان موجود فى مصر فى عصره. كتابات ابن زولاق بتوضح حبه لبلده مصر و افتخاره بيها.

من اقواله :

فيه مخطوطه لكتاب " فضائل مصر وأخبارها وخواصها" بخط شمس الدين الصهرجتى محفوظه فى دار الكتب المصريه برقم 23 تاريخ حليم ، و فيه نسخه تانيه فى مكتية الازهر برقم 2717 تاريخ ، و فيه مخطوطات مختصره من النسختين برضه فى مكتبة الازهر برقم 1153 مجاميع.



</doc>