<doc id="20224" title="انقلاب بير هول" url="https://arz.wikipedia.org/wiki?curid=20224">
انقلاب بير هول

انقلاب بير هول ( Hitlerputsch; Beer Hall Putsch) كانت محاولة انقلاب فاشله اتعملت بقيادة الحزب النازى و هيتلر عشان يستولوا على السلطه و يسطير على بافاريا فى جمهورية فايمار
, الحركة ابتدت يوم 8 نوفمبر بليل و استمرت لحد ظهر اليوم التانى فى 9 نوفمبر من سنة 1923, هيتلر حب انه يستخدم اسم الجنرال اريش لودندورف اللى ضمه معاهم فى الانقلاب عشان يستغل اسمه المعروف عشان الناس تئييد الانقلاب. بس الانقلاب فشل و اتقبض على هيتلر و اتحاكم و اتسجن لفتره و بعدين افرج عنه, بعد ما شعبيته و افكاره زادت و انتشرت جامد فى المانيا.

فى 8 نوفمبر سنة 1923, اقتحم هيتلر و وحدات النخبه النازيه (س.س), التابعه للحزب النازى اجتماع سياسى فى Bürgerbräukeller, واحد من الاندية المشهورة فى جنوب المانيا و كان بتحصل فيه اجتماعات و مناقشات بتناقش الاوضاع السياسيه و الاجتماعيه و الافكار فى المانيا. اعلن هيتلر انه شكل حكومه جديده بمساعدة وتائيد الجنرال لودندورف. وطلب, تحت تهديد السلاح, كل الموجودين انهم يدعموه و يساعدوه فى اطاحة بالحكومة الموجوده.بس فيه عدد من الموجودين سحبوا تأيدهم لهيتلر خصوصا المعارضيين ليه و للحزب النازى و اول ما جيت لهم فرصه انهم يمشوا من النادى راحوا بلغوا السلطات و الحكومه بخطة الانقلاب. فى يوم 9 نوفمبر نظم هيتلر و الحزب النازى مسيرة اتسمت ب "مسيرة برلين" من النادى لحد وزارة الحرب البافريه عشان يطيحوا بالحكومه و يكونوا حكومتهم, بس السلطات كانت عاملها حسابها و مستعده بسبب المعلومات اللى وصلت ليهم من المعارضين بتوع هيتلر اللى عرفوا يهربوا من مقر النادى. حصلت اشتبكات بين اعضاء الحزب النازى و الحكومه و وخلصت بمقتل 19 واحد من الحزب النازى و 4 من قوات البافاريه و بتفكيك المسيره و المظاهرة.

بعد ما الانقلاب فشل هرب هيتلر على بيت إرنست هانفشتينجل, عضو مهم فى الحزب النازى, وفكر فى الانتحار, بس اتقبض عليه و اتحول للمحاكمة بتهمة الخيانه العظمى. حصلت محاكمة لعدد من اللى اتورطوا فى الانقلاب اولهم هيتلر وابتدت فى 26 فبراير من سنة 1924. هيتلر دافع عن نفسه و استغل قدرته على الخطابة و الكلام و اتكلم عن القومية الالمانيه و انه بيحلم ان المانيا ترجع قوية زى الاول و انه مذنب لو حب المانيا و المحاولة لتحسين الوضع تعتبر جريمة. دفاع هيتلر عن نفسه ائثر على القاضى و اللى كانوا حاضريين و بيتابعوا المحاكمة, واتحكم على هيتلر بالسجن خمس سنين, و تعتبر فترة بسيطه جدا للتهمة الموجهة ليه. دفاع هيلتر عن نفسه زود المعجابين به و بافكاره و انضم عدد كبير منهم للحزب النازى. اتسجن هيتلر فى سجن لاندسبرج, الحراس هناك كانوا معجبيين به و بيعاملوا معاملة خاصه و كويسه جدا و مش بيمنعوا عنه حاجه و كانوا بيجيبوا ليه جوابات من المعجبين لحد عنده. بعد اقل من سنة من فترة الحبس, جاه قرار بالعفو عنه من المحكمة البافارية العليا, و خرج من السجن و شعبيته جامده فى كل المانيا و اعضاء الحزب زادوا جامد, بعد ما مسك السلطه اعتبر اللى ماتوا فى محاولة الانقلاب الفاشله شهدا و ابطال.


</doc>