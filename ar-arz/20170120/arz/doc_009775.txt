<doc id="8438" title="رؤوف عباس" url="https://arz.wikipedia.org/wiki?curid=8438">
رؤوف عباس

نشأ فى اسره بسيطه و كان والده عامل فى السكه الحديد. و زى العاده فى الارياف دخل الكتاب ، و بعدين عاز ابوه يشغله معاه فى السكه الحديد لكن صديق للعيله قدر يدخله مدرسه اهليه تبع الوقف الخيرى. قضى طفولته و شبابه فى القاهره و طوخ ، و بعد ما خلص دراسته فى المدرسه الثانويه ساعده صديق العيله فى دفع التلاته جنيه اللى كانوا اياميها رسوم الدراسه فى الجامعه فدخل كلية الاداب فى جامعة عين شمس و اتخرج منها سنة 1961 و بعدين و هو بيشتغل فى شركه ماليه فى كفر الزيات حصل على الماجستير فى التاريخ الحديث بدرجة امتياز من جامعة عين شمس. استقال من الشركه و اشتغل معيد فى جامعة القاهرة و هو بيحضر الدكتوراه فى جامعة عين شمس لغاية ما أخد الدكتوراه سنة 1971 بمرتبة الشرف الاولى . فى سنة 1981 حصل على درجة الاستاذيه فى التاريخ الحديث. اتعين رئيس لقسم التاريخ فى كلية الاداب فى جامعة القاهره (1982 - 1988) ، و بعدين بقى وكيل لقسم الدراسات العليا فى الكليه (1996 - 1999 ) ، كان ليه الفضل فى عمل قسم للغه اليابانيه فى كلية الاداب.

كان رئيس للجنة العلميه التابعه لدار الكتب و الوثائق القوميه ، و عضو فى لجنة التاريخ التابعه للمجلس الاعلى للثقافه ، و رئيس لقسم الدراسات التاريخيه فى مركز الدراسات السياسيه والإستراتيجيه التابع لمؤسسة الاهرام ، و كان استاذ زاير فى جامعات عالميه زى جامعة السوربون فى فرنسا و هامبورج فى المانيا و كاليفورنيا فى امريكا و طوكيو فى اليابان ، و شارك فى مؤتمرات دوليه كتيره.

فى كتابه عن سيرة حياته " مشيناها خطى " عرض بشجاعه المشاكل و الانحرافات الاكاديميه فى الجامعه المصريه فعمل عداوات مع اللى ما عجبهمش اللى قاله.

كرمته الدوله المصريه و اديته وسام العلوم و الفنون من الطبقه الأولى (1983) و الجايزه التقديريه فى العلوم الإجتماعيه (2000).



</doc>