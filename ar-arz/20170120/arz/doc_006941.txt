<doc id="26895" title="احمد بن طولون" url="https://arz.wikipedia.org/wiki?curid=26895">
احمد بن طولون

احمد بن طولون ( سامرا، ميسوبوتاميا، 835 - القطائع، مصر، 884 ) ، امير من اصل قبجاقى مؤسس الدوله الطولونيه فى مصر. استقل بمصر و خلعها من الحكم العباسى سنة 877 و بكده ادى مصر استقلالها لأول مره من سنة 30 قبل الميلاد بعد ما احتلها الرومان و البيزنطيين و العرب.

اتولد احمد بن طولون فى مدينة سامرا فى العراق دلوقتى و كان اصله مش عربى لكن كان من قبايل الترك القبجاق. قبل ما يتولى احمد بن طولون حكم مصر كانت مصر ولايه عباسيه بيعين العباسيين اللى كانوا عايشين فى بغداد او سامرا ولاه عليها عشان يجمعوا لهم غلة مصر و الجزيه ( الخراج ). احمد بن طولون وصل مصر و هو عنده تلاته و تلاتين سنه كوكيل لجوز امه " باياك " اللى عينه الخليفه العباسى والى على مصر ، فالعاده كانت أياميها إن الخلفا العباسيين يعينوا والى على مصر لكن الوالى ماكانش بيروح مصر لكن بيعيش فى مدينة سامرا مركز الخلافه وقتها و يبعت وكيل ليه يحكم بالنيابه عنه. بكياك بعت ابن مراته احمد بن طولون على مصر عشان ينوب عنه لكن باكياك اتقتل و كان المفروض ان احمد بن طولون يتعفى من شغلته لكن الخليفه عين " باركوج " والى على مصر بدل بكياك و باركوج كان ابو مرات احمد بن طولون فعينه نايب عنه فى حكم مصر ففضل احمد بن طولون فيها.

احمد بن طولون كان عنده كفاءه اداريه و عسكريه كبيره ، و بعد ما استقر فى مصر قدر لأول مره من وقت الفتح العربى لمصر (640-642) إنه يعمل من مصر دوله قويه متحضره ليها سياده و استقل بيها سنة 877 ، و وقف عملية نهب غلتها و فلوسها و ما بقتش تابعه للحكم العباسى غير اسمياً بس. و بعد ما استقر راح بجيش على الشام و وصل لطرسوس و الفرات و حارب جيوش العباسيين و البيزنطيين و امتدت دولته من ليبيا لغاية حدود الدوله البيزنطيه فى اسيا الصغرى و من نهر الفرات لغاية شلال النيل الأولانى ، و دى عادة عبر التاريخ كانت حدود الامبراطوريه المصريه وقت ما بتكون مصر قويه.

بعد ما مصر خرجت من طوع المستعمرين بقى خيرها ليها و لأهلها و نجح احمد بن طولون فى إدارة مصر بطريقه كويسه فإنتشر فيها الرخاء و كبرت مواردها الاقتصاديه و انتشر العمران فى نواحيها و بقت دوله متحضره شعبها بيعيش فى رخاء و استقرار اقتصادى ما شافوهوش من قرون. من أهم الحاجات اللى ميزت احمد بن طولون هو نشره للعدل بين الرعيه بغض النظر عن الدين او الجنس. المسلمين و المسيحيين و اليهود فى دولة ابن طولون كانوا متساويين فى الحقوق و الواجبات. و من ناحيه تانيه ابن طولون حرص على انه يخفف على المصريين الضرايب فلغى كذا نوع من الضرايب منها ضريبة " المعاون "اللى فرضها العباسيين عليهم ، و اهتم بحال الفلاحين و تحسين اوضاعهم. و برغم كده ، او بالأحرى بفضل كده، قدر يجمع خراج اكتر بكتير من الخراج اللى كان بيطلعه ولاة المستعمرين الظلمه اللى قبله بالقهر و التعسف و الجور.

احمد بن طولون عاش سنتين فى دار الإماره فى مدينة العسكر و بعدين بنا عاصمه جديده هى مدينة القطائع و كانت بتمتد مابين موقع جامع بن طولون و سفح جبل المقطم عند موقع قلعة الجبل ، و من " مهد الراس " اللى اتسمى بعد كده " مشهد زين العابدين " لحد " الرميله " تحت موقع القلعه.


</doc>