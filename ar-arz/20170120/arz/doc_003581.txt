<doc id="890" title="نور الدين على" url="https://arz.wikipedia.org/wiki?curid=890">
نور الدين على

الملك المنصور نور الدين علي بن أيبك ( إتولد فى القاهرة سنة 1242 )، إبن السلطان عز الدين أيبك، و تاني سلاطين الدوله المملوكيه . قعد على عرش مصر من سنة 1257 لسنة 1259 فى ايام حالكة ظهر فيها خطر المغول.
بعد ما اتقتل السلطان عز الدين أيبك، مماليكه ( المماليك المعزيه ) بزعامة الامير سيف الدين قطز خدوا صف إبنه نور الدين على اللى كان لسه عنده خمستاشر سنه، ونصبوه سلطان على مصر بلقب الملك المنصور، ومعاه قطز كنايب للسلطنة، و الامير فارس الدين أقطاى المستعرب كأتابك ، و عينوا الامير بدر الدين يوسف وزير للسلطان بدل الامير شرف الدين الفائزى اللى كان وزير أيبك، وبعدين عزلوه هو كمان وحطوا مكانه الامير ابن بنت الأعز .

المماليك البحريه اللى كانوا هربوا من أيبك على سلطنة الروم السلاجقة رجعوا مصر بعد ما عرفوا إن أيبك مات، بس لما رجعوا إتذهلوا لما لقوا السلطان الجديد مجرد عيل صغير مابيهتمش إلا بتربية الحمام و خناق الديوك والخرفان و ركوب الحمير جوه قلعة الجبل . من جهه تانيه، المماليك اللى كانوا هربوا على سوريا، وكان منهم بيبرس البندقدارى و قلاوون الألفى، و اللى إضطروا يهربوا بعد كده من سوريا كمان على الكرك بعد ما السلطان أيبك عمل صلح مع الناصر يوسف امير سوريا الأيوبى، ما رضيوش يعترفوا بسلطنة المنصور على وحاولوا يستولوا على مصر مع الملك المغيث ملك الكرك الأيوبى فإتصدت لهم قوات قطز كذا مره على حدود مصر و قدر مماليك مصر فى معركه من المعارك اللى قامت إنهم يإسروا قلاوون الألفى و بلبان الرشيدى .

والحاله على كده فى مصر، كان الجيش المغولى اللى قايده هولاكو عدا حدود بلاد الشرق وبيتقدم على بغداد مقر الخلافة العباسية . فى شهر فبراير سنة 1258 دخل المغول بغداد وإرتكبوا جرايم ومدابح فظيعه وقتلوا الخليفه العباسى المستعصم بالله.

جايز بسبب قلة الفهم لأطماع هولاكو او لقلة حيلته، الناصر يوسف ملك دمشق بدل ما يجهز نفسه لمواجهة المغول، راح باعت ابنه العزيز لهولاكو ومعاه هدايا وجواب بيرجوه فيه إنه يساعده على غزو مصر، فرد عليه هولاكو وطلب منه إنه يبعت له عشرين الف فارس عشان يعزز بيهم الجيش المغولى. ولما عرف المماليك البحريه اللى كانوا فى الكرك باللى بيجرى بين الناصر يوسف و هولاكو طلبوا من المغيث ملك الكرك مهاجمة مصر عشان ياخدوها قبل المغول، فوافق المغيث و بعت جيش للحدود المصريه وهناك إتلقى هزيمه منكره على إيد الجيش المصرى اللى كان بيقوده الامير قطز . بعد الملك المغيث ما نفد بجلده وهرب على الكرك، رجع قطز على قلعة الجبل وأعدم جماعه من المماليك والأمرا إكمنهم حاولوا يتآمروا عليه مع المماليك الهربانين والمعركه شغاله <ref name="المقريزى, السلوك, 1/500">المقريزى, السلوك, 1/500</ref>.

فى سنة 1259، و المغول محاصرين ميفارقين، حاول الملك المغيث إنه يستولى على دمشق لكنه اتهزم وعمل صلح مع الناصر يوسف وإتفق معاه على ترحيل المماليك اللى قاعدين فى الكرك على سوريا، فلما اترحلوا سجنهم الناصر يوسف .

شويه وراح الناصر يوسف مستلم جواب من هولاكو بيأمره فيه إنه يستسلم بسرعه ويسلمه دمشق. ولما عرف الناصر يوسف إن الموضوع جد وإن المغول عدوا الفرات ورايحين على سوريا إنصاب بحالة ذعر وكتب جواب لمصر يستغيث بيها. وبدأ سكان الشام يسيبوا مدنهم و يفروا تجاه مصر .

لما وصل جواب الناصر يوسف لمصر إجتمع الامرا فى بلاط الملك المنصور على فى قلعة الجبل. قطز اللى كان ساخط من لامبالاة المنصور على، و تحكم امه فيه و حشر نفسها فى شئون الدوله، قال للامرا أن الموقف دلوقتى بيحتاج سلطان قوى قادر على مواجهة العدو المغولى، وإن الملك المنصور ده عيل صغير مايقدرش يحكم المملكه فى الظروف دى . وعليه إعتقل قطز المنصور على وأخوه قاقان وأمهم فى برج فى القلعة. وبكده إتخلع المنصور على بعد ما قعد على عرش مصر حوالى سنتين ونص. و بقى قطز هو السلطان بعد ما وعد الامرا بإنه حايستقيل بعد النصر على المغول .

المنصور على و أخوه و امهم إترحلوا على دمياط وبعدين إتنفوا على امبراطورية نيقيا فى عصر السلطان الظاهر بيبرس .

فى 3 سبتمبر سنة 1260 انتصر المصريين بقيادة قطز على المغول فى معركة عين جالوت وحرروا الشام منهم.

اتسكت فلوس المنصور على سنة 1257 و إتنقش عليها الأسامى والألقاب دى : الملك المنصور نور الدين ، الملك المنصور نور الدنيا و الدين . و إتنقش عليها كمان اسم أبوه: الملك المعز. وكمان إتنقش اسم الخليفة العباسى : الامام المستعصم بالله امير المؤمنين ، امام المستعصم بالله ابو احمد عبد الله امير المؤمنين .



</doc>