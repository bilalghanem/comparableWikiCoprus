<doc id="31670" title="علياء المهدى" url="https://arz.wikipedia.org/wiki?curid=31670">
علياء المهدى

علياء ماجده المهدى هى شابه مصريه اتولدت يوم 16 نوفمبر 1991 من نشطا الانترنت قررت انها تحتج بطريقه سلميه على التحقير و المعامله الوحشه اللى البنات و الستات بيتعرضو ليها فى المجتمع المصرى و تعرضهم للتحرش و الإغتصاب بحط فى 23 اكتوبر 2011 صورتها عريانه على الفيسبوك و التويتر و على مدونتها اللى عنوانها " مذكرات ثائرة ". كتبت علياء على الفيسبوك ان حركتها عباره عن " صرخه ضد مجتمع العنف ، و العنصريه ، و التمييز الجنسى ، و التحرش الجنسى ، و النفاق ".

وفى شهر ديسمبر 2012 راحت علياء المهدى مع زميلاتها فى منظمة فيمن (FEMEN) عند السفارة المصرية فى ستوكهولم عاصمة السويد علشان تعبر عن رفضها للدستور المصرى الجديد ، ووقفت وهى عريانة ملط هى وزميلاتها دول ورفعت علم مصر بإيديها فوق راسها وكانت كاتبة على جسمها عبارة (SHARIA IS NOT A CONSTITUTION) يعنى (الشريعة مش دستور) .

علياء المهدى تبقى صاحبة كريم عامر اللى كان اتقبض عليه قبل كده فى سنة 2006 و اتسجن 4 سنين بسبب تحديه للسلطات فى مصر و انتقاده للاسلام. علياء فى الاصل كانت طالبه فى كلية الاعلام فى الجامعه الامريكيه فى القاهره ، و بتعرف نفسها بإنها لا تؤمن بدين.

بتقول علياء انها حطت صورتها على الفيسبوك لكن اتشالت فعرض عليها صاحب ليها انه يحطها على التويتر فوافقت اكمنها مابتخجلش من حقيقة انها ست فى مجتمع مفيش للستات فيه قيمه غير انهم مجرد ادوات جنسيه للتحرش اليومى بيهم عن طريق رجاله فى الواقع مابيعرفوش حاجه عن الجنس او عن أهمية المرأه ، و وضحت ان الصوره هى تعبير عن كينونتها و انها بتعتبر الجسم البشرى أحسن وسيله للتعبير عن رأيها ، و انها صورت نفسها بنفسها بكاميرتها الشخصيه.

شرحت علياء لمحطة سى.ان.ان C.N.N الامريكيه انها بتحب تظهر كشخصيه مختلفه و انها بتحب الحياه و الفن و التصوير و التعبير عن افكارها عن طريق الكتابه و ان ده سبب دخولها كلية الاعلام و بتتمنى انها فى المستقبل تشتغل فى عالم التلفزيون عشان تقدر تعرض الحقايق اللى بتخفيها الأكاذيب اللى بنعانى منها يوماتى فى العالم. و وضحت انها مابتعتقدش ان الناس لازم ماتخلفش عيال غير عن طريق الجواز بس ، حيث ان كل الموضوع متعلق بالحب. و عن رد فعل ابوها و امها على نشر صورتها بالمنظر ده وضحت انهم بيحاولو يساعدوها لكن بيعتقدو ان صاحبها كريم عامر بيستخدمها و انها سابت الدراسه بعد مالاحظت انهم بيحاولو يتحكمو فى حياتها بالتهديد بإنهم مش هيدفعو مصاريف الكليه.

عن دورها فى ثورة 25 يناير 2011 شرحت علياء انها عمرها ماكانت فى السياسه و انها انضمت للإحتجاجات لاول مره فى 27 مايو اكمنها حست انها المفروض تشارك و انها ممكن يكون ليها دور فى تغيير مستقبل مصر. بخصوص اشاعة انها كانت عضوه فى حركة 6 ابريل وضحت علياء انها ماكانتش عضوه فى الحركة ، لكن رغم كده اللى صدمها كان تصريح حركة 6 ابريل بإنها مش عضوه فى الحركه و انهم مابيقبلوش فيها " كفار ". و اتسائلت علياء فين بقى الديموقراطيه و الليبراليه اللى بينادو بيها ؟

مراسل ال سى.ان.ان سأل علياء عن رأيها فى موضوع " كشف البكاره " اللى عمله العسكريين على اعداد كبيره من البنات فى ميدان التحرير ، و ردت علياء بإنها بتعتبر اللى حصل عباره عن اغتصاب و ان الرجاله العسكريين اللى عملو الكشوفات دى لازم يتعاقبو على سماحهم بعمل حاجه زى دى من غير موافقة البنات اللى صابهم خجل و معظمهم اجبرو على السكوت.

قالت علياء ان غالبية المصريين سريين بخصوص الجنس اكمنهم اتربو على ان الجنس حاجه وحشه و قذره و فى المدارس مابيتشارش لموضوعه. الجنس بالنسبه للأغلبيه معناه ببساطه راجل بيستخدم ست من غير مايكون فيه اتصال عاطفى مابينهم و بين بعض. لكن بالنسبه لها الجنس هو تعبير عن الاحترام ، و عاطفة حب بتوصل للاستمتاع بالجنس عن طريق الطرفين.

عن مكانة الست فى مصر الجديده بعد الثوره و اذا كان ممكن انها تسيب مصر لو فشلت الثوره ، وضحت علياء انها مش متفائله خالص الا بقى فى حالة ان تقوم ثوره اجتماعيه حيث ان الست فى الاسلام هتفضل دايماً مجرد اداه لللإستعمال المنزلى و التمييز الجنسى ضد الستات فى مصر حاجه مش طبيعيه ، لكن مش هتسيب مصر و هتحارب للنهايه. و قالت ان ستات كتيره بيتنقبو بس عشان يقدرو يهربو من التحرش بيهم و يقدرو يمشو فى الشارع. و عن المثليين و السحاقيات وضحت علياء انها بتكره نظرة المجتمع ليهم على انهم شواذ حيث ان الاختلاف مامعنهوش شذوذ.

بتقول علياء انها بتؤمن بكل كلمه بتقولها و انها مستعده تعيش فى خطر من كل التهديدات اللى بتوصلها و ده عشان تجيب الحريه الحقيقيه اللى بيحارب من اجلها المصريين و بيموتو فى سبيلها يوماتى.

كتبت علياء مهدى على صفحتها: حاكموا الموديلز العراة الذين عملوا فى كلية الفنون الجميلة حتي اوائل السبعينات و اخفوا كتب الفن و كسروا التماثيل العارية الاثرية، ثم اخلعوا ملابسكم و انظروا إلي أنفسكم فى المرآة و احرقوا أجسادكم التي تحتقروها لتتخلصوا من عقدكم الجنسية إلي الأبد قبل أن توجهوا لي إهاناتكم العنصرية او تنكروا حريتي فى التعبير.

فى مصر اللى الحريات الشخصيه و حق الانسان فى التعبير و التفكير مهدرين فيها ، و مع استفحال التيارات المتطرفه و مشى مصر على خطى تحويلها لدوله دينيه متعصبه و متطرفه و مستبده ، اتقلبت الدنيا و بطبيعة الحال ظهر الإسلامويين على الساحه و قدمت مجموعة محاميين اسمها " اعضاء الائتلاف العام لخريجى الحقوق والشريعة " بلاغ للمدعى العام اتهمو فيه علياء المهدى و صاحبها كريم عامر بتهمة "التحريض على الفسق والفجور وازدراء الأديان" و طالبو بمعاقبتهم حسب الشريعه الاسلاميه بتطبيق الحد الشرعى عليهم " ليكونا عبرة لغيرهما ".

مقدم البلاغ قال إن كريم عامر اشترك مع علياء المهدى و إن عنده " صور فاضحه " ليهم ، و استنكر وصف كريم عامر لشهر رمضان بإنه شهر النفاق و طالب بتحويل أوراق القضيه للمفتى لتطبيق الحد الشرعى عليهم. فى نفس الوقت محاميه متحجبه قدمت هى كمان بلاغ للمدعى العام اتهمت فيه علياء و كريم بإنهم ارتكبو " جرايم " خدش الحياء العام ، والمجاهرة بالفسق و الفجور ونشر الرذيلة و قالت لليوم السابع: " إذا كانت علياء قد خالفت القانون الإلهى، وأشاعت الفاحشة بنشر تلك الصور، إلا أنها بنشر تلك الصور لنفسها ولآخرين والتصريح بأنها تقيم مع شريكها كريم عامر، وتشجيعه لها على كل ذلك، تكون قد ارتكبت وتشاركت معه فى جرائم خدش الحياء العام، والمجاهرة بالفسق والفجور". المحاميه اتهمت علياء كمان بازدراء الأديان لاعتراف علياء بأنها مابتؤمنش بالحياة بعد الموت ، ولكتابة المدون معادله على حسابه نصها: إقصاء + تخلف + ظلم + جهل + خرافات + ردة حضارية = اسلام.

عبد المنعم الشحات المتحدث الرسمى باسم الدعوة السلفيه شن فى خطبه ألقاها على منصة النور السلفى والدعوه السلفيه هجوم عنيف ضد الاحزاب والتيارات المدنيه واتهمهم بالتآمر لفرض دولة علمانية فى مصر و قال إن " المبادئ التى يسعون لفرضها فى الدستور ستكفل لأمثال علياء المهدى أن تفعل ما فعلته ".

سيد القمنى اللى من فتره قبل كده كان هو نفسه هدده الاسلامويين بسبب كتاباته اللى ماعجبتهومش هاجم اللى عملته علياء و وصفها بإنها مختله عقلياً لكن علياء ردت عليه بإنه عباره عن شخص جبان اتخلى عن مبادئه اللى كان بيقول انها ليبراليه بعد ماهدده المتطرفين الاسلامويين.

اكتر من 2,500,000 زاير زارو موقع علياء المهدى على التويتر بعد نشر الصوره و اتملت الصفحه بتعليقات بتهددها. لكن من اماكن كتيره فى مصر و بره مصر جت تأييدات من ستات مدحو الاحتجاج السلمى اللى عملته علياء للاحتجاج على وضع المرأه فى مصر و وعدو بالمشاركه فى الاحتجاج.

شوف كمان : مظاهرة ستات مصر فى ميدان التحرير


</doc>