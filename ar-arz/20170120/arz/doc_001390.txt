<doc id="25848" title="ثوره عالميه" url="https://arz.wikipedia.org/wiki?curid=25848">
ثوره عالميه

الثوره العالميه مصطلح سياسى بيستخدم فى الماركسيه لوصف القضاء على الراسماليه فى كل دول العالم كله عن طريق الثورات المتنظمه.الثورات دى مش لازم تحصل ورا بعض او يكونوا مرتبطين ببعض , بس لما تقوم الثوره فى بلد بتغير النظام الماشى و تقضى على وجود الراسماليه من اساسه فى الدولة ,اللى الثوار قاموا بثوره فيها, و يفضل الحال على كدا لحد ما يتقضى على الراسماليه فى الدنيا و طبقة البروليتاريا تتحكم فى وسايل الانتاج.الهدف الرئيسى و الاخير للثوره العالميه انها تشكل عالم اشتراكى و بعدين دوله شيوعيه واحده بتضم كل دول العالم و يبقى العالم كله دولة واحده.

بعد الحرب العالميه الاولى و بالتحديد بعد الثوره البلشفيه , اللى حصلت فى روسيا بقيادة لينين و تروتسكى , طلعت موجه ثوريه على العالم و بالتحديد على اوروبا , اللى اتعرفت باسم ثورات 1917 -1923 , بقيادة الشيوعيين و الاشتراكيين اللى ثاروا على انظمة الحكم فى بلادهم بعد ما اتشجعوا و شاف ان الموضوع ممكن بعد الثوره اللى حصلت فى روسيا , و اللى قدروا انهم يكسبوا و يحققوا مطالبهم و الايديولوجيا بتاعتهم , بس فشلوا انهم يحافظوا عليها على المستوى البعيد, ما بين سنة 1918 و سنة 1919 , الثورات اللى قامت فى دول اوروبيه مختلفه وضحت و اكدت ان الراسماليه ممكن فعلا تتقضى عليها فى كل دول العالم , خصوصا و ان الدول الاوروبيه بتسيطر و محتله بلاد كتير , فلو البلاد الاوروبيه الكبيره دى وقعت حتوقع البلاد اللى محتلاها او عندها نفوذ جامد فيها برضه و بكدا الراسماليه حتتنهار فى العالم. فى الفتره دى العالم كان قريب جدا من دولة اشتراكيه و منها على دولة شيوعيه وحده فى العالم , و كان فيه تفاؤل كبير عند الماركسيين ان افكار كارل ماركس و غيره من الفلاسفه الماركسيين خلاص كلها حتتحقق , بس على غير المتوقع الثوار الاوروبيين اتقضى عليهم و على ثوراتهم واحده ورا التانيه لحد ما فضلوا الثوار الروس لوحدهم . الروس اللى كانوا متوقعين الدوله الشيوعيه , و الدعم من باقى حكومات الدول اللى الثورات حصلت فيها فى اوروبا و اللى سوا حيكونوا العالم الاشتراكى ,لاقوا نفسهم لوحدهم و معندهمش امكانيات عشان يحققوا افكارهم بعد ما المساعده اللى كانوا متوقعينها مجيتش , و طبق جوزيف ستالين , اللى كان رئيس الاتحاد السوفييتى , سياسة اشتراكيه البلد الواحده و افكاره هو اللى اتعرفت باسم الستالينيه , اللى رفضها اغلب الشيوعيين و اولهم تروتسكى و اللى دخلته فى خلاف و صراع مع ستالين.


</doc>