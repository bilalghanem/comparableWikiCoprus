<doc id="14122" title="فلاندر" url="https://arz.wikipedia.org/wiki?curid=14122">
فلاندر

فلاندر ، كونتيه قديمه فى الاراضى المنخفضه بتمتد بمحاذاة بحر الشمال و غرب نهر شلدت. دلوقتى متقسمه بين بلجيكا ( فلاندر الشرقيه و فلاندر الغربيه ) و فرنسا ( فلاندر الفرنساويه ). معظم اهل فلاندر البلجيكيه بيتكلمو فلمنكى اللى بيشبه الهولندى. موقعها مهم جداً حربياً من ايام العصور الوسطى.

فلاندر كانت كونتيه من سنة 862 و بعدين بقت اقطاعيه تابعه لفرنسا. فى القرن الاتناشر انقرضت ذرية الكونتات و خلفهم كونتات هينو ( مقاطعه فى بلجيكا ). ازدهرت المدن الفلمنكيه - و اهمها خينت - فى القرنين التلاتاشر و الاربعتاشر و نمت صناعة النسيج و بقت اهم صناعات اوروبا لكن ساد الاضطراب الاجتماعى و الاقتصادى بسبب التصنيع واسع النطاق ، و استمر الصراع بين الملوك الفرنساويين و كونتات فلاندر و انتصر الفرنساويه سنة 1383 ، و بعدين اتملك فلاندر فيليب الجسور دوق برجنديا. فى عصر الاسره البرجنديه ازدهرت التجاره و الفن الفلمكى بشكل كبير لكن اتدهورت الصناعه و قلت الحريات السياسيه. فى سنة 1482 بدأ حكم ال هابسبرج ، و فى سنة 1797 انضمت لفرنسا و بعدين منحها مؤتمر فيينا لهولندا سنة 1815. فى سنة 1830 اتمنحت لبلجيكا و اتقسمت لمقاطعتين : فلاندر الشرقيه و فلاندر الغربيه. فى الحرب العالميه التانيه غزاها الالمان و انسحب الحلفا من دنكرك فى يونيه 1940.


</doc>