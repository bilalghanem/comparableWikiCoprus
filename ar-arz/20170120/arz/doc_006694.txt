<doc id="95061" title="تيار المرده" url="https://arz.wikipedia.org/wiki?curid=95061">
تيار المرده

تيار المرده هو حزب سياسي مسيحي فى لبنان , و ميليشيا عسكريه (معروفه برضو بإسم لواء المرده) (بالإنجليزي: "Marada Brigade") . لواء المرده اتكون فى الاصل كميليشيا خاصه شكلها الرئيس اللبناني سليمان فرنجيه سنة 1967 بإسم جيش التحرير الزغرتاوي (بالفرنساوي: "Armée de Liberation de Zgharta") على اسم زغرتا بلد سليمان فرنجيه.

تيار المرده متسمي على اسم "شعب المرده" (بالعربي: "شعب الجراجمة") و هو شعب ارمني او فارسي عاش فى منطقة الشام فى العصور الوسطى و حارب ضد الدوله الأمويه و هزمها فى عدد من المعارك و اجبر خلفاء المسلمين انهم يدفعوا جزيه للامبراطوريه البيزنطيه .

قبل الحرب و فى الفتره من 1967 لغاية بداية الحرب فى ابريل 1975 المرده كان عددهم مايزيدش عن 700 مقاتل مسلحين بأسلحه متواضعه متجابه من السوق السودا .
بحلول ينيار 1976 كانت اعداد المرده وصلت لـ2,400 مقاتل منهم 800 نظاميين و الباقي متطوعين و على اواخر السبعينات كان وصل عددهم لـ3,500 مقاتل و مقاتله مسلحين بأسلحه حديثه و مدافع مضاده للدبابات و عربيات جيب و عربيات مدرعه عرفوا يتحصلوا عليها بعد تفكك الجيش اللبنانى الرسمي او من خلال الدعم السوري بعد ما سوريا قلبت على ياسر عرفات .
من مقر القياده بتاعهم فى زغرتا و تحت قيادة طوني فرنجيه , المرده قدروا خلال سنوات الحرب الاولانيه يأمنوا منطقه مسيحيه حصينه فى شمال لبنان و نجحوا فى صد هجمات الحركه الوطنيه اللبنانيه و منظمة التحرير الفلسطينيه و ردوا عليها فى طرابلس و الضنيه و الكوره و فى المخيمات الفلسطينيه فى نهر البارد. و فى مارس 1976 , المرده ساندوا الحرس الجمهوري اللبناني فى الدفاع عن المقر الرئاسي فى بعبدا ضد هجوم ميليشيات الحركه الوطنيه اللبنانيه . 
المرده كانوا فى الاول مواليين سياسياً لحزب الكتايب اللبنانيه اللى كان بيقود ميليشيات الجبهه اللبنانيه , بس فى 1978 المرده رفضوا اجماع الجبهه اللبنانيه بإنهم يعملوا كانتون مسيحي مستقل "دوله مسيحيه مستقله عن بقية لبنان" و انشقوا سياسياً عن خط الجبهه اللبنانيه . الكتايب اعتبرت ده خيانه و استغلت ان واحد من عناصرها اتقتل فى زغرتا و قامت فى 13 يونيو 1978 بحمله انتقاميه على مدينة اهدن الشماليه و القرى اللى جنبيها فى مدبحه وحشيه اتعرفت بعد كده بإسم مدبحة اهدن , المدبحه تمت بإشراف مباشر من القائد الكتائبي وقتها سمير جعجع و راح ضحيتها 28 من المرده منهم طوني فرنجيه (ابن سليمان فرنجيه) و مراته و اطفاله . و ده خلا سليمان فرنجيه ينفصل عن الجبهه اللبنانيه تماماً .

بعد قتل طوني , اخوه روبير فرنجيه اتولى قيادة الميليشيا , لكن المرده كانوا خسروا جزء كبير من فعاليتهم على الارض بعد مدبحة اهدن و انحصر دورهم على تأمين مناطق نفوذهم فى الشمال و انعدم تأثيرهم على مجريات الحرب تقريباً فى بقية مناطق الصراع .
على نص التمانينات كانت اعداد المرده نزلت لـ1,600 مقاتل قدروا يحافظوا على تسليحهم بسبب الدعم السوري . بعض المصادر بتقول ان المرده كانوا برضو مدعومين من بعض وحدات الجيش اللبنانى اللى لسه ولاؤها للرئيس السابق سليمان فرنجيه .

من بعد توقيع اتفاق الطايف سنة 1990 , المرده سلموا سلاحهم , لكن فضلوا كتنظيم سياسي تحت قيادة سليمان فرنجيه الابن اللى كانت بتجمعه علاقة صداقه قويه مع بشار الاسد . بعد انتخابات 2005 المرده انضموا لتحالف 8 اذار اللى بيضم حزب الله و عدد من الاحزاب التانيه . و فى يونيو 2006 اعلنوا عن رجوع المرده كحزب سياسي مره تانيه . و فى انتخابات 2009 كسبوا 3 كراسي فى البرلمان اللبناني.

ميلشيات لبنان


</doc>