<doc id="111709" title="قناة السويس الجديده" url="https://arz.wikipedia.org/wiki?curid=111709">
قناة السويس الجديده

قناة السويس الجديده هى مشروع لقناه جديده عمله الرئيس عبد الفتاح السيسى، بطول 72 كم موازيه لقناة السويس فى مصر، والمشروع كمان بيخطط لحفر 6 انفاق جديده تحت القناه وتحويل 76،000 كيلو متر مربع على ضفتين القناه لمنطقة خدمات لوجستيه دوليه ومركز تجارى وصناعى هدفه يخلق مليون فرصة عمل.

قناة السويس بتعتبر اقصر طريق شحن بين اوروبا واسيا، ده غير انها تعتبر بديل كويس لطريق راس الرجاء الصالح. ومشروع قناة السويس الجديده هتزود التجارة فى القنال، لان توسيعها هيسمح للسفن انها تمر فى الاتجاهين فى نفس الوقت، وكمان هيخفض ساعات الانتظار لمعظم السفن من 11 ساعه ل 3 ساعات بس، وكمان هيضاعف قدرة قناة السويس 49 سفينه فى اليوم الواحد ل 97 سفينه.

قناة السويس الجديده طولها 72 كم (45 ميل)، واتعملت ب 35 كم (22 ميل) من الحفر الناشف و37 كم (23 ميل) من التوسع والحفر الغويط. ودلوقتى بتتعمل ست انفاق جديدة للعربيات والقطورات عشان يتقضى على عزلة شبه جزيرة سينا وتتربط للدوله المصريه بصوره احسن، بعد ما مكنش فيه غير نفق الشهيد احمد حمدى بس تحت القنال.

كان المفروض تتعمل القناه الجديده خلال 5 سنين وبعديها خلوها 3 سنين، بس الرئيس عبد الفتاح السيسى امر ان المشروع يتعمل خلال سنه واحده بس وبالفعل اتنفذ واتفتحت القناه الجديده فى حفله عالميه فى 6 اغسطس 2015.


</doc>