<doc id="14419" title="اسبينوزا" url="https://arz.wikipedia.org/wiki?curid=14419">
اسبينوزا

بينتو دى اسپينوزا او باروخ سپينوزا او بندكت سپينوزا ( برتغالى: Bento de Espinosa ، هولندى و عبرى: باروخ سپينوزا ברוך שפינוזה Baruch Shpinoza ، لاتينى: بنيديكتوس دى سپينوزا Benedictus de Spinoza ) ، (امستردام، هولاندا، 24 نوفمبر 1632 - لاهاى، هولاندا ،21 فبراير 1677)، فيلسوف هولندى كبير من اصل برتغالى يهودى. كانت له اراء مستقله فإنطرد من الجماعه اليهوديه و اتحرم من حقوقه المدنيه سنة 1656. عاش متواضع و منطوى و اشتغل فى صناعة العدسات لكن بالرغم من كده اشتهر و زاره فلاسفه و مفكرين كتار.

أهم كتبه هو كتاب " الأخلاق Ethica " اللى شرح فيه فلسفته ببساطه ، و خلاصتها ان جوهر واحد هو "الله" بيتمثل فى كل الموجودات، فالعقل و الماده و الزمان و كل الظواهر عباره عن صوره بيتبدا بيها الله، و الجوهر الواحد بيفسر نفسه لكن بيستحيل لحاجه متناهيه ليها حدود مكانيه و زمانيه انها تكون كافيه بذاتها، لإنه وجه من وجوه كتيره بيتبدى فيها اللا منتهى، و الحرية ما بياخدهاش الفرد بإعتباره فرد لكن بإعتباره جزء من كل، بالتالى مفيش حرية اراده فرديه او مصادفه. افكار و فلسفة اسپينوزا دى قلبت عليه الناس فى عصره و اتمنع نشر مؤلفاته فى حياته لكن انتشرت بعد وفاته و كان ليها اثر كبير على المفكرين و الفلاسفه زى فيشته و شلنج و هيجل.


</doc>