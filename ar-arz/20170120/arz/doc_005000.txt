<doc id="9574" title="اصنام العرب" url="https://arz.wikipedia.org/wiki?curid=9574">
اصنام العرب

أصنام العرب كانت تماثيل الالهه اللى بيعبدها العرب فى الجزيره العربيه قبل الاسلام. من اشهرها اساف و نائله و دول كانوا محطوطين عند الصفا و المروة ، الاولانى كان على شكل راجل و التانى كان على هيئه ست ، و العزى ( صنم قريش ) كانت محطوطه فى وادى فى حته اسمها نخلة الشامية و كان العرب بيتسموا بيها عبد العزى. و كان فيه اللات و دى كانت صخره مربعه فى الطائف فى نفس المكان اللى فيه دلوقتى منارة جامع الطائف و سموا بيها عبد اللات و تيم اللات. و كان فيه مناة ودى كانت على ساحل البحر الاحمر بين مكه و المدينه و كانت بتعبدها قبايل الاوس و الخزرج و غسان ، و سموا بيها عبد مناة و زيد مناة. نسر ما كانتش ليه مكانه كبيره و كان بيعبدها عرب حمير قبل التبابعه ما يدخلوا اليهوديه. فى عبة مكة كان فيه هبل و كان مصنوع من عقيق احمر و ده كان اشهر و اعظم الاصنام عند العرب ، و كانوا العرب لما يتخانقوا على حاجه او لما كانوا ناويين يسافروا او يعملوا حاجه يروحوله و يستقسموا الاقداح و اللى تقوله الاقداح يعملوه.

إكمن كان فيه آلهه كتيره فبالتالى كان فيه كعبات كتيره حيث ان الكعبه ( البناء المكعب ) كانت الشكل المعمارى المفضل لبنا بيوت الآلهه و كانت فيه كمان كعبات لتقديس الأحجار الغريبه و النادره زى مثلاً الاحجار البركانيه او النيزكيه و عادة الوانها كانت سوده اكمن عوامل الاحتراق اثرت عليها. العرب كانو بيحجوا للكعبات دى فى مواسم معينه و ساعات فى اوقات عاديه و كانت الدبايح بتتدبح عندها و بتتقدم الندور و الهدايا و كانوا بيطوفو حواليها. من اشهر الكعبات دى كانت كعبة نجران و كعبة شداد الإيادى و كعبة غطفان و بيت اللات الكعبه اليمانيه ( بيت ذى الخلصة ) و كعبة مكه و كعبة ذى الشر و كعبة ذى غابه اللى كان اسمه القدس و غيرها و بتعتبر كعبة من اهم كعبات العرب فى الجاهليه اكمن مكه كانت ملتقى القوافل التجاريه.

العرب كانوا بيميزوا مابين معنى الألوهيه و معنى الربوبيه حيث ان الألوهيه فى مفاهيمهم كان معناها إله مش منظور ساكن فى السما اللى بتقع منها ساعات احجار سوده كانوا بيعتبروها واقعه من ملاط بيته ، لكن الربوبيه عندهم كان معناها تقديس الأسلاف. النبطيين عبدوا حجر اسود بيرمز للشمس كإله للسما، و الهذليين عبدوا حجر اسود بيرمز لمناة ، ذو الشرى كان حجر اسود و كعبة مكه كانت اطار لحجر اسود زيها زى الكعبات التانيه. و كانت الكعبات دى بتتسمى بيوت الله اكمن كل بيت منها كان فيه حجر من بيت الإله اللى فى السما كتمييز عن الأرباب اللى كانت مجرد تماثيل او أحجار بركانيه بتتحط فى ساحات الكعبات للتبرك ببركات الأسلاف الصالحين و التشفع بيهم عند إله السما.



</doc>