<doc id="14359" title="رسم" url="https://arz.wikipedia.org/wiki?curid=14359">
رسم

اقدم المعروف عن الرسم هى الرسومات اللى اكتشفت فى كهف لاسكو فى فرنسا و عمرها عشرين الف سنه. فى العصور القديمه برع المصريين و اليونانيين و فى الرسم و اشتهر البيزنطين فى عصور لاحقه برسم الموضوعات المسيحيه. فى اوروبا فى العصور الوسطى اتسم الرسم بالمواضيع الدينيه و مع نهايات العصور الوسطى و بزوغ عصر النهضه الاوروبيه ظهر رسامين اوروبيين بارعين زى فرا انجلكو (1387-1455) و ماتشيو و اوتتشللو. اتميز عصر النهضه بعدد كبير من الرسامين الكبار زى ليوناردو دافنشى و ميكلانجلو و رفاييل. و ظهر من مدرسة فينيسيا اللى استمرت لبعد القرن الستاشر رسامين زى تينتوريتو و فيرونيزى (1528-1588) و تيسيان. و مع بدايات القرن السبعتاشر ظهر فى هولندا روبنز و فان دايك و رمبرانت و ظهر فى اسبانيا فلاسكويز و جويا.

الرسم فى فرنسا فتح صفحه جديده برسامين زى انطوان فاتو ( 1684-1721) اللى برع فى تصوير المناظر الطبيعيه ، و جان اونريه فراجونار (1732-1806) ، و جان بابتيست شاردان (1699-1779).

فى انجلترا بيعتبر هوجرت اول الرسامين الانجليز العظام، و اشتهر كنستابل برسم المناظر الطبيعيه.

مدارس الرسم الحديثه بدأت فى القن تسعتاشر و اشهر المدارس دى كانت المدرسه التأثيريه و مدرسة ما بعد التأثيريه اللى من روادها رينوار و جوجان و فان خوخ. و فى القرن العشرين بقت فيه كذا مدرسه و ظهر الاتجاه التجريدى و مدارس الاتجاهات الحديثه اللى سادت اوروبا و عمت كل العالم. من رواد القرن العشرين كان بيكاسو و براك و سلفادور دالى و ماتيس و كاندنسكى و موندريان و رأفت عدس اللى يميزه عالميا بالفن التجريدي الزخرفي .


</doc>