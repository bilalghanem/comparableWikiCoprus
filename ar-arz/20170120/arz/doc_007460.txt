<doc id="16355" title="جزر فارو" url="https://arz.wikipedia.org/wiki?curid=16355">
جزر فارو

جزر فارو (‏ Føroyar;‏ ‏ Færøerne;‏ ‏ Faroe Islands و Faeroes و Faroe)‏ مجموعة جزر موجوده بين بحر النرويج و شمال المحيط الاطلنطى، تقريباً فى نص السكه مابين اسكوتلاندا و ايسلاندا. عاصمتها تروسهافن Tórshavn، و لغاتها الرسميه ال فاروئى و الدنماركى. مساحتها 1399 كم مربع،

تعداد سكان جزر فارو حوالى 49000، 92% من منهم فارويين و 6% دنماركيين و فيه نسبه بسيطه من النرويجيين و الايسلانديين و البولنديين. حوالى 91% بينتمو لكنيسة الدوله المعروفه بإسم كنيسة الشعب الفاروئى Fólkakirkjan و هى فرع من الكنيسه اللوثريه. 

عملة جزر فارو هيا الكورون الفاروئى. صيد السمك و الحيتان و الصناعات المرتبطه بيه بيعتبر اهم مصدر اقتصادى للجزر. مستوى المعيشه مرتفع.

نظام الحكم برلمانى ديموقراطى فى حكم ملكى دستورى، جزر فارو بتتمتع بإستقلال ذاتى لكنها تابعه لمملكة الدنمارك زى جرينلاند. من 1 ابريل 1948 و هى مقاطعه دنماركيه بتتمتع بالحكم الذاتى، و مع مرور الوقت بقت تقريباً مستقله عن الدنمارك ماعادا فى الشئون العسكريه و القانونيه و الخارجيه، و مش عضو فى الاتحاد الاوروبى بس عضو ف مجلس شمال اوروبا.
موقع جزر فارو الجغرافى عزلها عن التطورات الثقافيه اللى حصلت فى اوربا على مر التاريخ. ثقافتها المحليه نورديه و الجزر ليها علاقات تقليديه بايسلاندا و شيتلاند و اوركينى و الهبريد البرانيه.



</doc>