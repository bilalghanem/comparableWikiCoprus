<doc id="4944" title="موسكو" url="https://arz.wikipedia.org/wiki?curid=4944">
موسكو

موسكو ( Москва́, ‏ "Moskva")‏ هيا عاصمة و اكبر مدينه فى روسيا و كمان اكبر مدينه فى اوروبا كلها. موسكو بتعتبر مركز سياسى و دينى و تعليمى و اقتصادى و ثقافى مش بس فى روسيا لأ دا كمان فى العالم كله.
موسكو اتبنت على ضفاف نهر موسكڤا فى نص الجزء الاوروبى من الاتحاد الروسى من حوالى الف سنه و موجود فيها الكريملين و اللى بيسكن فيه رئيس روسيا و بردو فيها البرلمان الروسى (الدوما) و مسرح البولشوى
عدد سكان موسكو بيزيد على 10.5 مليون و فيها اكبر عدد م البيليونيرات فى العالم و فى نفس الوقت فيها ضريح لينين زعيم الثوره البولشڤيه اللى قامت عشان تخلق مجتمع مش طبقى و الكل فيه متساويين.

اسم شخص من موسكو بيتسمى موسكڤيتش
باللغة الروسى (москвич, ‏ "").

اسم مدينة موسكو على اسم نهر موسكفا فى اللغه الروسى القديمه: Москов град، حرفيا بمعنا "المدينة على ضفاف نهر موسكفا". اول إشارة لإسم موسكو كان سنة 1147 لما دعا يورى دولجوروكى امير نوفجورود - سيڤيرسكى و كتب له يقول "تعالالى يا أخى، لموسكو.".

بعد تسع سنين ، سنة 1157 ، امر الامير يورى دولجوروكى امير روستوف ببنا سور خشب ، و إتعاد بنا السور كذا مره ، علشان حماية المدينة . وبعد نهب موسكو 1237-1238 ، لما حرق المغول المدينة و قتلو سكانها ، استعادت موسكو مركزها و بقت عاصمة إمارة ڤلاديمير - سوزدال المستقلة سنة 1327

موسكو مبنيه على ضفاف نهر موسكوفا ، اللى طوله بيزيد عن 500 كيلومتر و بيمر عبر سهول اوروبا الشرقيه فى وسط روسيا .

فى وسط موسكو فيه الكريملين اللى فيه مقر السلطة فى الاتحاد الروسى.
معمار موسكو له شهرة عالمية . من المبانى المشهوره المعروفه كاتدرائية القديس باسيل ، اللى قبابها على شكل البصل ، و كاتدرائية المسيح المخلص و الاخوات السبعه .

واحد من أهم متاحف الفن فى موسكو هو معرض تريتياكوڤ ، اللى اسسه پاڤيل تريتياكوڤ و هو راعى غنى للفنون كان بيحب يملك الاعمال و التحف الفنية و اتبرع بمجموعة كبيرة خاصة للمدينه سنة 1856. معرض تريتياكوڤ اتفتح سنة 1986 و بيضم مجموعة قيمة من أهم اعمال فنانين روسيا العظام و متقسم على مبنين المبنى القديم موجود على ضفة نهر موسكفا الجنوبيه.

وموسكو هيا مركز الفنون المسرحية الروسية ، بما فيها الباليه والسينما. و موسكو فيها تلاته و تسعين مسرح و 132 سينما و 24 - قاعة حفلات . من أهم المسارح و استوديوهات الباليه فى موسكو مسرح البولشوى و مسرح ماليى و مسرح فاختانجوف. الا بوجاتشيفا من اشهر مغنيات موسكو و روسيا.

موسكو فيها 96 متنزه و 18 جنينه ، بما فيهم اربع جناين نباتات. و فيها كمان 450 كيلومترا مربع (174 ميل مربع) من المناطق الخضرا و 100 كيلو متر مربع (39 ميل مربع) من الغابات.

موسكو واحده من أهم المراكز العلمية فى روسيا و فيها 1696 مدرسة ثانوى و 91 كليه و 222 مؤسسه تعليم عالى ، بما فيها ستين جامعه حكوميه جامعة لومونوسوف موسكو الحكوميه ، إتأسست سنة 1755 .

فيه خمس مطارات تجاريه بتخدم موسكو : مطار شيريميتيفو ، مطار دوموديدوفو الدولى ، مطار اوستافييفو ، مطار بايكوفو الدولى و مطار فنوكوفو الدولى . مطار شيريميتيفو هو أكبر نقطة دخول للمسافرين الاجانب و بيتعامل مع ستين فى المية من الرحلات الجوية الدولية.


</doc>