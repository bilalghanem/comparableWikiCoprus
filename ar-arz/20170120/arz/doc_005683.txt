<doc id="12275" title="ستيفين رونسيمان" url="https://arz.wikipedia.org/wiki?curid=12275">
ستيفين رونسيمان

ستيفين رونسيمان - Steven Runciman -اسم الشهره ل " جيمس كوخران ستيفينسون رونسيمان - James Cochran Stevenson Runciman - اخد لقب سير ( نورثيمبرلاند ، انجلترا ، 7 يوليه 1903 - رادويى ، انجلترا ، 1 نوفمبر 2000 ). مؤرخ انجليزى كبير اتخصص فى فترة العصور الوسطى. اتولد فى عيله ميسوره و جده كان عنده مصانع مواد كيماويه و صاحب اراضى اسمه لورد رونسيمان ، و ابوه و امه كانو اعضاء فى البرلمان ممثلين الحزب الليبرالى.

دخل ايتون كوليج Eton College و اتعرف هناك على زميله جورج اورويل George Orwell اللى بقى هو كمان كاتب معروف .

فى سنة 1921 دخل ترينيتى كوليج Trinity College فى كمبريدج و درس علم التاريخ. فى سنة 1927 ابتدا يعمل مع زميل ليه بحث عن الامبراطوريه البيزنطيه و اتوفى جده فى الفتره دى فورث ثروه كبيره فقدر انه يستقر اقتصادياً و سافر عشان يتفرج على البلاد.

بعد ما رونسيمان خلص دراسته اتنقل فى مناصب اكاديميه و بعدين اشتغل بروفيسور للفن البيزنطى فى جامعة استانبول فى تركيا (1942-1945) ، و ابتدا يهتم بتاريخ الحملات الصليبيه اللى كتب عنها اهم مؤلفاته " تاريخ الحملات الصليبيه " A history of the Crusades اللى نشره على تلت اجزاء ، " الحمله الصليبيه الأولى و تأسيس مملكة اورشليم " (1951) ، " مملكة اورشليم و الشرق الفرنجى 1187-1100 " (1952) ، " مملكة عكا و الحملات الصليبية الاخيرة " (1954) ، و اللى اعتمد فى كتابتهم على عدد كبير من النصوص التأريخيه اللى كتبها المؤرخين القدام من الشرق الغرب ، و ساعده فى كده معرفته للغات كتيره زى اللاتينى و اليونانى و العربى و التركى و الفارسى و العبرى. رونسيمان قدم تاريخه عن الحروب الصليبيه بقوله : " بغض النظر عن اعتبارها حاجه عظيمه و مغامره مسيحيه رومانتيكيه او اعتبارها اخر الغزوات الهمجيه ، فهى حقيقه مركزيه فى تاريخ العصور الوسطى " .

و من اقواله اللى ليها مغزى كبير قوله : " لو فيه قراء بيعتبروا معالجتى للمواضيع غلط ، فمفيش حاجه اقدر اقولها غير ان الكاتب لازم يكتب بطريقته الخاصه. الشكوى من ان الكاتب ما كتبش اللى المنتقدين كانوا حا يكتبوه لو الفوا هما الكتاب بلا شك خارج نطاق المنتقدين " .

على الرغم من شهرة كتابه عن الحروب الصليبيه و اللى بقى مرجع مهم ، معظم مؤلفات رونسيمان كانت عن الامبراطوريه البيزنطيه و المنطقه اللى حواليها فى العصور الوسطى، لكن كتب كمان كتاب اسمه " الراجاس البيض " The White Rajahs عن تاريخ سارواك فى جنوب شرق اسيا (1960). اشتغل فى كذا جامعه فى بريطانيا و امريكا و كان رئيس الاتحاد الانجلو-هيلينى The Anglo-Hellenic League و مدير معهد الاثار البريطانى British Institute of Archaeology فى انقره.

المؤرخ الكبير رونسيمان أكد فى كتابه تاريخ الحملات الصليبيه إن المصريين مش عرب وقال: " إحنا بنتساهل جداً فى موضوع تسميتهم عرب ".




</doc>