<doc id="15097" title="مارى منيب" url="https://arz.wikipedia.org/wiki?curid=15097">
مارى منيب

مارى منيب(1905 - 21 يناير 1969), هو الاسم الفنى لـ مارى سليم حبيب نصرالله ( دمشق ، 11 فبراير 1905 - القاهره ، 21 يناير 1969 ) ، ممثله مصريه من اسره سوريه نزحت لمصر و عاشت فى حى شبرا. اتوفى ابوها و هى عندها اتناشر سنه. اشتغلت فى ملاهى روض الفرج و بعدين اشتغلت فى المسرح مع فرقة فؤاد الجزايرلى ، و بعدين فرقة على الكسار ، و فرق امين عطا الله و بشاره واكيم و محمد بيومى ، و فى الاخر انضمت لفرقة مسرح رمسيس و فرقة نجيب الريحانى و فضلت فى الفرقه دى لغاية وفاة نجيب الريحانى سنة 1949 ، و اتحملت مسئولية الفرقه مع بديع خيرى و عادل خيرى اللى قدمت مسرحية " إلا خمسه " اللى بتعتبر اشهر مسرحياتها و قامت فيها بدور ست من اصل تركى مع عادل خيرى.

فى السينما المصريه بدإت مارى منيب مشوارها من سنة 1934 فى فيلم " ابن الشعب " و كان فيلم " لصوص لكن ظرفاء " مع احمد مظهر و عادل امام اخر افلامها. و برغم تنوع ادوارها فى السينما لكن غلب عليها دور الحما القاسيه لكن بطابع كوميدى.

اشتهرت مارى منيب بدور الحما فى السينما ، و كانت اول ممثله كوميديه يتسمى فيلم بدورها كحما زى افلام " حماتى قنبله ذريه " ، و " حماتى ملاك " ، و " الحموات الفاتنات ". و اشتهرت بضحكتها المميزه و عبارات زى " كتك نيله " و " انا مدوباهم اتنين " و " يا كسوفى " ، و بعبارة " انتى جايه تشتغلى ايه " فى مسرحية " الا خمسه ".

قدمت مارى منيب افلام كتيره ناجحه كان ابرزها فيلم " العزيمه " للمخرج كمال حسين ، و " سى عمر " مع نجيب الريحانى ، و " ليلى بنت الفقراء " مع ليلى مراد ، و " لعبة الست " مع نجيب الريحانى و تحيه كاريوكا ، و " بابا امين " من اخراج يوسف شاهين ، و " الاسطى حسن " و " حميدو " مع فريد شوقى " ، و " عفريتة اسماعيل ياسين عنوان وصله" مع اسماعيل ياسين ، و " ام رتيبه " ، و " حماتى ملاك " ، و " الناس اللى تحت ".

مارى منيب هى جدة المطرب الراحل عامر منيب 




</doc>