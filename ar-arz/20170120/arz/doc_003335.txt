<doc id="12705" title="تشيكوسلوفاكيا" url="https://arz.wikipedia.org/wiki?curid=12705">
تشيكوسلوفاكيا

تشيكوسلوڤاكيا ("Československo") كانت دوله موجوده فى وسط اوروبا من اتكونت فى اكتوبر 1918 لما اعلنت استقلالها عن الامبراطوريه النمساويه المجريه مع نهاية الحرب العالميه الاولانيه و تنتها مستقله لحد سنة 1992 لما اتقسمت بشكل سلمى لدولتين مستقلتين هما تشيكيا و سلوڤاكيا.

فى السنين الاولانيه من حياة تشيكوسلوڤاكيا ما كانش فى اعتراف رسمى بوجود قوميتين مختلفتين جوه الدوله و كانو بيعتبروهم قوميه واحده اسمها القوميه التشيكوسلوڤاكيه بس مش كل السكان كان موافقين على الايديولوجيا دى و خصوصا السلوڤاك اللى كان مشاعرهم القوميه اقوى من التشيك. وقت الحرب العالميه التانيه، الالمان احتلو تشيكوسلوڤاكيا و قسموها لمحميات. الدوله اتوحدت من تانى بعد الحرب العالميه ما خلصت بس حصل اعتراف رسمى بان الدوله متكونه من قوميتين: قومية التشيك و قومية السلوڤاك.

سيطر الشيوعيين على الحكم فى اواخر سنة 1948 و انضمت تشيكوسلوڤاكيا لحلف وارسو، ربيع براج كان فتره قصيره من الديموقراطيه و الليبراليه السياسيه و انفتاح الاقتصادى و الحريات الاساسيه زى حرية التعبير و السفر و الاعلام. الفتره استمرت من 5 يناير 1968 لحد 21 اغسطس 1968 لما غزت قوات الاتحاد السوفييتى و دول تانيه من حلف وارسو براج و و سحقت الاصلاحيين المسالمين و رجعت من تانى الشيوعيين للحكم.

الشيوعيه فى تشيكوسلوڤاكيا انتهت سنة 1989 بعد الثوره المخمليه اللى اتزامنت مع سقوط الانظمه الشيوعيه التانيه فى اوروبا الشرقيه زى بلجاريا و رومانيا و بولاندا و المجر. اتغير اسم الدوله فى ابريل 1990 من جمهورية تشكوسلوڤاكيا الاشتراكيه و بقا جمهورية تشيكوسلوڤاكيا الفيدراليه، و بسبب نمو الشعور الوطنى خصوصا عند السلوڤاك قرر البرلمان فى 31 ديسمبر سنة 1992 تقسيم الدوله بشكل سلمى لدولتين مستقليتن: سلوڤاكيا و تشيكيا.


</doc>