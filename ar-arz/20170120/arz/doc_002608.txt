<doc id="576" title="رومانيا" url="https://arz.wikipedia.org/wiki?curid=576">
رومانيا

رومانيا دولة من دول أوروبا الشرقية و تحديدا فى جنوب شرق أوروبا الوسطى و بتيجي للشمال من شبه جزيرة البالكان و بتطل على البحر الاسود و بيحدها من ناحية الجنوب نهر الدانوب.
رومانيا ليها حدود مشتركة مع الدول الاوربية دي: صربيا، المجر، اوكرانيا، مولدوفيا و بلغاريا. اول ما اتكونت الدولة كانت عبارة عن اتحاد بين مولدوفيا و ولاهيا ودا كان سنة 1859 و بعديها انضمت بقية المناطق اللى بتتكلم روماني سنة 1918 و كونوا الدولة زي ما هى معروفة دلوقتي تقريبا ما عدا ان جزء منها ضمه الاتحاد السوڤييتى بالقوه فى نهاية الحرب العالميه التانيه و الجزء دا معروف دلوقتي باسم جمهورية مولدوفيا.
عدد سكان رومانيا حوالي 22 مليون انسان و مساحتها 238392 كيلومتر مربع و عاصمتها بوخارست اللى هى كمان تعتبر اكبر مدينة فيها. الثورة اللى حصلت فى 1989 و قضت على الحكم الشيوعى .
بدات اول ما بدات من تيميشوارا و بعدين انتشرت لكل مدن رومانيا. رومانيا دولة عضوة فى الاتحاد الاوروبى من اول يناير 2007 و كمان عضوة فى الناتو و منظمة الدول الفرانكفونية.

اسم رومانيا منسوب للرومان و ليه علاقة بالامبراطورية الرومانية اللى بدورها منسوبة لعاصمتها روما (و فى اصل اسطوري لتسمية مدينة روما الايطالية بينسبها للتوامين رومولوس و ريموس).

حسب تعداد سنة 2002، رومانيا يعيش فيها حوالي 21,700,000 انسان مثل بقية دول شرق أوروبا العدد هاذا مترشح للنقصان بسبب انخفاض نسبة المواليد. حوالي 89.5 % من السكان رومانيين اصليين و الباقي اقليات مثل المجريين و الغجر و كمان فى اقليات اخرى لاكن نسبتهم قليلة لا يتعدا 1.4%. 
اللغة الرسمية لرومانيا هى الروماني و هى واحدة من اللغات الرومانسية مثلها مثل الاسباني و الطلياني و الفرنساوي.و ايضاً فى لغات اقليات معترف بيها رسميا مثل المجري و الغجري. اللغات الانجليزي و الفرنساوي معروفة على مستوي واسع و خصوصا الانجليزي بين الشباب.

رومانيا دولة علمانية حسب الدستور يعني مافيش حاجة اسمها دين رسمي للدولة بس اغلب السكان بينتموا للكنيسة الاورثوزوكسيه الرومانية(حوالي 86 % من السكان) و جنبهم فى اقليات دينية كتيرة زي الروم الكاثوليك والبروتستانت و شوية سكان مسلمين و يهود.

اقدم بقايا للانسان فى اوروبا اتلقت فى رومانيا و كان عمرها حوال 42,000 سنة ومن المحتمل ان الرومانيين هما اول البشر اللى قدرو يوصلو لقارة اوروبا. اول واحد يكتب عن الناس اللى كانو عايشين فى رومانيا هو هيرودوت فى كتابه الرابع سنة 440 (ق ع ح) و اللى حكى فيه عن هزيمة الامبراطور الفارسي داريوس الاعظم على ايد الداشيين اللى كانو عايشين فى منطقة اسمها داشيا ( فى الوقت الحالي بتضم رومانيا و مولدافيا و حتت من شمال بولجاريا). الامبراطور الروماني تراجان غزا بلاد داشيا و هزم شعبها والملك بتاعها ديتشتبال فى حروب استمرت من سنة 101 لحد 106 (ع ح ) و بعديها بقت داشيا حتة (مقاطعة) رومانية. الامبراطور الروماني تراجان وهو راجع لروما بعد الانتصار جاب معاه 165 طن من الدهب و 330 طن من الفضة استولى عليهم من داشيا.
فى العصور الوسطى الرومانيين عاشو فى تلات مناطق: والاهيا،مولدافيا و ترانسيلفانيا.
والاهيا و مولدافيا وقعو تحت الاحتلال العثماني و ترانسيلفانيا اتضمت بالقوة للامبراطورية النمساوية-المجرية.و بكدا اتقسمت رومانيا بين القوى العظمى فى الوقت دا وبقى الرومانيين مواطنين من الدرجة التانية فى بلادهم.فى 1914 لما قامت الحرب العالمية الاولانية، رومانيا اعلنت الحياد بس تحت ضغط الحلفا اعلنت رومانيا الحرب على المحور سنة 1916 ووعدتها القوى الكبير بجعمهم فى انهم يعملو دولة موحدة و مستقلة.و فعلا فى نهاية الحرب و فى سنة 1918 اتحدت ترانسيلفانيا مع والاهيا و مولدوفا و عملو رومانيا الكبرى.فى الحرب العالمية التانية حاولت رومانيا لتاني مرة تتنيها على الحياد بس اضطرت اخيرا انها تدخل الحرب جنب المحور ضد الحلفا وبسبب هزيمة المحور فقدت رومانيا حتت كبيرة من اراضيها للاتحاد السوفيتي واحتلها الجيش الاحمر و بعديها دخلت فى حلف وارسو وانضمت للستار الحديدي و الكتلة الشيوعية فى زمن الحرب الباردة.فى سنة 1989 حصلت ثورة فى رومانيا انتهت فيها الشيوعية واتعدم نيكولاي شاوشيسكو اخر رئيس شيوعي لرومانيا بالرصاص هو و مراته قدام التليفزيون و اعلن الثوار الديمقراطية و الانتخابات الحرة و حريات تانية كتيرة.الريس الحالي لرومانيا هو ترايان باسيسكو و ريس الوزرا هو ايميل بوك.

رومانيا فيها خمس مناطق اساسية مشهورين بتنوعهم الجغرافي ودا بيخليها من احسن الوجهات السياحية فى اوروبا.


</doc>