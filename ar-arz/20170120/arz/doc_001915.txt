<doc id="25845" title="اطفال الجمال" url="https://arz.wikipedia.org/wiki?curid=25845">
اطفال الجمال

اطفال الجمال او چوكى الجمال الاطفال ( بالانجليزى: Child camel jockey ) هما چوكيات بيركبوا الجمال فى سباقات الجمال فى منطقة الخليج العربيه. الچوكى ده طفل صغير بيستخدم هناك عشان خفة وزنه و ساعات بيبدأ بإستخدام الطفل و هو لسه عمره سنتين. و بتقول التقارير ان الاطفال دول يا إما بيتخطفوا فى البلاد الفقيره او اهاليهم بيبيعوهم بسبب الفقر مقابل مبلغ صغير ممكن يوصل ل 75 دولار. الاطفال دول بيتاخدوا على دول الخليج و بيتباع الطفل منهم هناك بحوالى 5000 دولار.

الاطفال الضحايا اللى فى الواقع عباره عن عبيد بيتمنعوا من الاكل عشان وزنهم يفضل قليل و بيعيشوا فى ظروف مش انسانيه فى أود صغيره و قبل السباقات بيتم تجويعهم بمنع الأكل عنهم. بين دوكومنتارى تلفزيونى عرضته محطة هوم بوكس اوفيس الامريكيه ( HBO ) ان الاطفال دول بيعيشوا فى معسكرات بيسموها " عصبه " بتشبه معسكرات الاعتقال و متحاطه بالأسلاك الشايكه. الاطفال دول بيتعذبوا جسمانياً و نفسياً و بيعتدى عليهم جنسياً و بيتحرموا من الاكل لدرجة ان فيه تقارير بتقول أن الطفل منهم بياكل فى اليوم حتتين بسكوت و مايه و بيجبروا على الشغل 19 ساعه فى اليوم. و اطفال كتير بيتعوروا و بيتصابوا بجروح كبيره وقت السباقات و التمرينات. بعد ما بيكبر الطفل الضحيه و بيزيد وزنه بيترمى و عادة بيتحول لأجنبى مش شرعى مالهوش وطن و بيفضل يعانى طول حياته.

منظمات حقوق الانسان بتنادى المجتمع الدولى بالإهتمام بالقضيه دى و بتعمل تقارير عن الضحايا و اصدرت بلاد قوانين لمنع التجاره فى اطفال الجمال و تم انقاذ مئات الاطفال من معسكرات الجمال فى مشيخة قطر و الامارات و عمان. رسمياً استخدام الاطفال بقى ممنوع فى الامارات من سنة 2008 و اتعمل قانون ان الطفل المستخدم لازم يكون عمره على الاقل خمستاشر سنه.

معظم الاطفال الضحايا اللى قدر اهاليهم يستعيدوهم ما قدروش يتعرفوا على اهاليهم لإنهم اتخطفوا او اتباعوا و هما صغيرين ما بين سنتين و خمس سنين و اكترهم ما قدروش يتكلموا بلغتهم الام بسبب معيشتهم فى منطقة الخليج مده طويله ، و غالبية الضحايا دول بيعانوا ازمات نفسيه حاده.



</doc>