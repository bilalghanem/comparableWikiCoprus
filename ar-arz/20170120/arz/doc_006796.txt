<doc id="27750" title="الهام شاهين" url="https://arz.wikipedia.org/wiki?curid=27750">
الهام شاهين

الهام شاهين ممثلة مصرية اتولدت يوم 3 يناير 1960 ، حصلت على بكالوريوس من معهد الفنون المسرحية قسم تمثيل سنة 1982. بدأت حياتها الفنية لما قدمها المخرج كمال ياسين فى مسرحية (حورية من المريخ) .
بدأت حياة الهام شاهين السينمائية فى التمانينات فى فيلم (أمهات فى المنفى) سنة 1981 و بعدين فيلم (العار) سنة 1982 الي كان بدايتها الحقيقية وبداية معرفة الجمهور بيها، وكانت فترة التمانينات هى الفترة الأكتر ظهور لإلهام شاهين لأنها قدمت خلالها 33 فيلم منها (السجينتان) و (ايام الغضب) و (بستان الدم) وكانت أكتر سنين ظهور وتألق سنتين 86 و 87 لأنها قدمت خلال سنة 86 لوحدها 10 افلام وخلال سنة 87 قدمت 8 افلام وفى سنة 1992 قدمت (الحجر الداير) و (الحب المر) . اجمالي افلامها تقريبا 74 فيلم منها (رزق البنات) و (سوق المتعة) و (الأخطبوط) و (نساء بلا تجارب) و (الرغبة) وغيرها .

قدمت الهام شاهين عدد من المسلسلات الجديدة للتليفزيون أهمها : (اخو البنات) و(قال البحر) و (حتى لا يختنق الحب) و (ليالى الحلمية) و (نصف ربيع الاخر) و (البرارى والحامول) و (الحاوى) و (سامحونى ماكنش قصدى) و (بنات أفكارى) .

خدت إلهام شاهين جوايز كتير من المهرجانات المصرية والعالمية عن افلامها زي فيلم (يا دنيا يا غرامى) وفيلم (الجنتل).

إلهام شاهين اتجوزت الخبير السياحي عادل حسنى اللى وافق على ان العصمة تبقى فى إيديها و انفصلت عنه بعد فترة قصيرة ، و بعد كده اتجوزت رجل الاعمال اللبنانى عزت قدوره وبرضه اتطلقت منه بعد مشاكل كبيرة وصلت لدرجة أنه بعت واحد يرمى على وشها مية نار لكن محاولته فشلت .



</doc>