<doc id="14630" title="نديم الجميل" url="https://arz.wikipedia.org/wiki?curid=14630">
نديم الجميل

نديم الجميل (باللبناني: "نديم لچميّل") (اتولد يوم 1 مايو 1982) هو ابن رئيس لبنان اللى كان قبل كده بشير الجميل وعضو قيادي فى حزب الكتايب اللبنانيه اللى اسسه جده بيار الجميل فى 1936. نديم كافح ضد الاحتلال السوري للبنان من ساعة ما كان لسة فى الكلية واتوجت ب ثورة الأرز، واللي كان متصدرها.

نديم الجميل اتولد فى بكفيا بجبل لبنان فى 1 مايو 1982، والدته تبقى صولانج توتنجي (صولانج الجميل) ووالده هو بشير الجميل. نديم هو الاخ الأصغر لأختين همّا يمنى الجميل (ولدت فى 1980) ومايا (ولدت 1978) اللى اتقتلت فى عملية كانت بتستهدف بشير الجميل اصلا لما كان عندها 18 شهر بتفخيخ عربيته. والد نديم الجميل، بشير الجميل، كان قائد مسيحي بارز ورئيس منتخب فى 1982. بشير الجميل اتقتل فى 14 سبتمبر 1982 بعد 21 يوم من انتخابه رئيس، كان نديم ساعتها عنده اربع شهور.

فى سنة 1989 نديم الجميل ساب لبنان هو وعيلته وراح على فرنسا وكمل هناك المدرسة وبعدها درس حقوق واتخرج من جامعة Pantheon-Assas Paris II University سنة 2004. وفي سنة 2005 خد شهداة حقوق من لبنان وفي 2006 دخل نقابة المحامين وحاليا بيمارس المحاماة وليه مكتب محاماة فى قطر وقعد هناك سنة وتسع شهور بعد ما اغتالوا ابن عمه بيير امين الجميل وجبران تويني عشان يرتب افكاره ويعرف هيعمل ايه فى الفترة اللى كانت بعد كدة، وبعد اتفاق الدوحة قرر يرجع عشان يكمل رسالة باباه فى لبنان حسب اللى قاله فى برنامج حديث البلد نديم ماسك رئاسة مؤسسة بشير الجميل اللى اتأسست فى 1982 بعد اغتيال بشير الجميل.

عشان هو بيعتقد فى اللى بيقول انه حلم والده بتحرير لبنان من كل المحتلين الاجانب وتوحيد شعبها؛ نديم ابتدى كفاحه السياسي فى عمر صغير نسبيا.

بعد اغتيال بشير الجميل فى 1982 دخلت لبنان فى فترة فرض سيطرة سوريا ووصلت السيطرة لذروتها لما استولت سوريا على القصر الرياسي فى بعبدا سنة 1990.

نديم الجميل ابتدى نضاله ضد السوريين من خلال المشاركة والتظاهرات المناهضة للقيادة السورية، وتنظيم الاعتصامات مع الفصايل التانية المناهضة للسوريين جوة الجامعات، والضغط عشان لبنان ايام دراسته الجامعية برة لبنان. أبرز ظهور له، دة غير خطبته السنوية، كانت أثناء قفل محطة mtv سنة 2002 وكان في مقدمة المظاهرة عشان المحطة تتفتح تاني وكان قرب انه يتقبض عليه من قوات الأمن، وفي سنة 2003 في انتخابات بعبدا.

اغتيال رئيس الوزرا السابق رفيق الحريري فى سنة 2005 اتسبب فى سلسلة من المظاهرات ضد القوات السورية، وبعض المسؤلين اللبنانيين كرئيس الجمهورية اميل لحود ورئيس الحكومة عمر كرامي. المظاهرات دي وصلت لذروتها فى 14 مارس 2005 او ثورة الارز. كان نديم الجميل موجود فى الفترة دي وكان من بين ناس كتير من المناهضين لسوريا لاقامة خيمة مع أنصارهم فى ساحة الشهدا بيطالبوا باستقالة الحكومة ومسؤولي الامن، والانسحاب الكامل وغير المشروط للقوات السورية، وإنشاء لجنة دولية للتحقيق فى اغتيال رئيس الوزرا السابق الحريري، والسياسيين المغتاليين قبل كدة.

بعد ثورة الارز كان فيه انسحاب سوري شبه كامل فى 26 ابريل 2005 بعد ضغوط دولية خصوصا من الامريكان والاوروبيين. وعلى الرغم من الانسحاب السوري ، سوريا كانت لسة موجودة سياسيا من خلال ظباط المخابرات، والتحالفات مع الفصايل اللبنانية اللى كانت اتعملت.

نديم الجميل شاف دة انه استقلال تاني للبنان وفرصة تاريخية عشان يبتدي حياته السياسية رسميا والانخراط فى حزب الكتايب اللبنانيه ، عشان يحارب مسؤولين امنيين سوريين فى لبنان.

يوم 26 ابريل 2006، نديم الجميل افتتح حي الكتايب فى الأشرفية، بعد شهور من التجديد. والحفل شمل كلمة لنديم الجميل قال فيها معتقداته السياسية وأهدافه، واتختمت بالصلا، وولعوا شمع قدام تذكار والده.

نديم الجميل قرر ترشيح نفسه للانتخابات النيابية فى الدايرة الاولى فى بيروت (الاشرفية، الرميل، الصيفي)، منافسه الرئيسي على الكرسي الماروني كان مسعود الأشقر. كان مرشح عن حزب الكتايب و14 آذار جنب بنت جبران تويني نايلة تويني. نديم الجميل فاز بالكرسي الماروني في الدايرة الاولى في بيروت ودلوقتي نايب في البرلمان اللبناني الجديد. نايلة تويني بردو فازت بالكرسي اليوناني الأرثوذكسي في نفس المنطقة واعترف ميشال عون بالهزيمة.

في الذكرى الستة والعشرين لاغتيال والده، نديم الجميل وجه كلامه للّبنانيين والمسيحيين بشكل أساسي عشان يحثهم على التوحد تحت راية واحدة "لبناء دولة ذات سيادة".
و شدد على ان سلاح حزب الله مش شرعي وطلب بأن اللي يشيل السلاح همّا القوات المسلحة اللبنانية بس. وكمّل "احنا مع الحوار من غير شروط مسبقة... اللي يهمنا في لبنان هو الشعب ومستقبل شبابه".


عيلة الجميل



</doc>