<doc id="14475" title="دار الاوبرا الخديويه" url="https://arz.wikipedia.org/wiki?curid=14475">
دار الاوبرا الخديويه

دار الاوبرا الخديويه هى دار اوبرا بناها الخديوى اسماعيل فى حى الأزبكيه فى القاهره فى مصر سنة 1869 لعرض اوبرا عايده على ضيوف مصر من الملوك و الامرا بمناسبة افتتاح قناة السويس.

يوم 17 نوفمبر 1869 افتتحت قناة السويس و كان من مظاهر التحضير لحفلة الافتتاح الكبير للقناه تعبيد طريق الهرم و بنا دار الاوبرا الخديويه. و اتفتح مبنى الاوبرا يوم 29 نوفمبر سنة 1869 بعد ما اتبنت بسرعه فى اقل من خمس تشهر واتكلفت 160 الف جنيه بعد ما صممها المهندسين الطلاينه " بيترو افوسكانى " و " روتيسى " و زينها عدد من الرسامين و النحاتين الكبار. دار الاوبرا كانت بتسع ل 850 متفرج و كانت فى المكان اللى فيه دلوقتى جراج ميدان العتبه فى القاهره.

الخديوى اسماعيل كلف المصرولوجى مارييت باشا اللى كان وقتها مدير الاثار الفرعونيه انه يختار موضوع ينفع يكون روايه لأوبرا مصريه ، فكتب مارييت قصة اوبرا عايده و اتصاغت شعرياً و بعتها للموسيقار الطليانى المشهور جوسيبى فيردى عشان يلحنها و تتعرض على ضيوف مصر فى حفلة افتتاح الاوبرا المصريه ضمن احتفالات افتتاح قناة السويس فوافق فيردى مقابل 150 الف فرنك من الدهب الخالص ، لكن فيردى مالحقش يخلص التلحين فى ميعاد افتتاح الاوبرا يوم 29 نوفمبر فاتعرضت بدالها اوبرا ريجيليتو اللى برضه من تلحينه يوم 24 ديسمبر 1871.

دار الاوبرا المصريه كانت دار اوبرا فخمه على الطراز الاوروبى و كانت الوحيده فى كل منطقة الشرق الأوسط و فضلت تأدى دورها الفنى و الحضارى لغاية ما اتحرقت عن اخرها فى فجر 28 اكتوبر 1971 و ضاعت كل تحفها و اكسسواراتها اللى ما تتعوضش بمال و مانجاش من الحريقه غير تمثالين " الرخاء " و " نهضة الفنون " من تصميم الفنان محمد حسن.

فضلت مصر من غير دار اوبرا لمدة عقدين من الزمان لغاية ما اتبنت سنة 1988 بمنحه يابانيه من وكالة جايكا دار اوبرا جديده ( المركز الثقافى التعليمى ) فى ارض الجزيره بطراز بيعبر عن حالة مصر الثقافيه الحاليه ، و هى برضه الوحيده من نوعها فى الشرق الاوسط .




</doc>