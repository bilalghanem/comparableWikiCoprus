<doc id="13763" title="الفريد فرج" url="https://arz.wikipedia.org/wiki?curid=13763">
الفريد فرج

ألفريد مرقس فرج ( كفر الصيادين ، الزقازيق ، محافظة الشرقيه ، 1926 - لندن ،انجلترا ، 4 ديسمبر 2005 ) كاتب مسرحى من أهم كتاب المسرح فى مصر.

اتولد ألفريد فرج فى محافظة الشرقيه لكن نشئته كانت فى اسكندريه اللى عاش فيها لغاية ما اتخرج من جامعتها. من صغره غوى المسرح و كان بيشارك فى فرق التمثيل فى المدرسه. دخل كلية الاداب فى جامعة اسكندريه قسم لغه انجليزى و اتخرج سنة 1949 و اشتغل مدرس انجليزى لمدة ست سنين و اشتغل صحفى وناقد أدبى فى مجلة روزاليوسف و مجلة التحرير وجورنال الجمهوريه لغاية ما اتفرغ للمسرح ما بين 1964 و 1965 و هى الفتره اللى كتب فيها مسرحيات اتناولت التغييرات الاجتماعيه اللى حصلت فى مصر ثورة 23 يوليه 1952 ، و اشتغل مستشار لهيئة المسرح والموسيقا والفنون الشعبيه. اشتغل مستشار لإدارة الثقافه فى وهران فى الجزاير من سنة 1973 لسنة 1979 من ضمن جهود مصر لتطوير المنطقه اللى حواليها و النهوض بيها ، و اشتغل مستشار برامج الفرق المسرحيه التابعه للثقافه الجماهيريه و مستشار للهيئه العامه للمسرح ، و مدير للمسرح الكوميدى ،و اشتغل كمان فى لندن كمحرر ثقافى لجرانيل عربيه.

اول نص معروف كتبه كان " صوت مصر " و بسبب انتمائته اليساريه و افكاره السياسيه اعتقل لمدة خمس سنين من 1959 ل 1964 فى عهد جمال عبد الناصر ، و لما خرج من المعتقل كتب " حلاق بغداد " اللى اتناول فيها فكرة الحريه و الاستقلال و " على جناح التبريزى و تابعه قفه ".

الفريد فرج كان من الجيل المسرحى اللى جه بعد جيل توفيق الحكيم ، جيل يوسف ادريس و سعد الدين وهبه و نعمان عاشور و ميخائيل رومان و محمود دياب و رشاد رشدى ، و واحد من اعمدة المسرح المصرى فى فترة ستينات القرن العشرين ، و كاتب قدر يشكل الذوق المسرحى الرفيع. مسرحياته ناقشت هموم السياسه المعاصره زى فى مسرحيته " الزير سالم " عن حرب البسوس ، و إكمنه درس اللغه و الادب الانجليزى فكان مطلع على المسرح الانجليزى و قرا لشيكسبير و بيرنارد شو و اوسكار وايلد و غيرهم ، و اتأثر بقصص الف ليله و ليله و كان بيعتبر مواضيعها كنز لأدب بيجسد الهويه الوطنيه. كتب مسرحيات كتيره من ضمنها " سقوط فرعون " و " سليمان الحلبى " اللى اتناول فيهم الاستقلال الوطنى ، و " رسائل قاضى اشبيليه " ، و " عسكر و حراميه " و الكوميديا الاجتماعيه " زواج على ورقة طلاق " و " عطوه ابو مطوه " اللى قام بدور البطوله فيها الممثل يحيى الفخرانى.

كرمته الدوله المصريه بجوايز كتيره و اخد وسام العلوم و الفنون من الدرجه الاولى. اتوفى فى مستشفى فى لندن فى 4 ديسمبر 2005





</doc>