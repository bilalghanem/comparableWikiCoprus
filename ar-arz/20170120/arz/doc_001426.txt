<doc id="25839" title="منطقة الخلیج الفارسیه" url="https://arz.wikipedia.org/wiki?curid=25839">
منطقة الخلیج الفارسیه

منطقة الخليج الفارسیه ( Persian Gulf region) هى منطقه جغرافيه بتطل على الخليج الفارسى من جهة الغرب. بتشمل المنطقه بلاد بيسكنها العرب زى السعوديه و الامارات و عمان و الكويت البحرين و قطر. بتعتبر ثقافة و اثنية المنطقه هوموجينيه، و بيحكم معظمها شيوخ بيتسموا ساعات امرا. اكتشف الغربيين البترول فى المنطقه دى و استخرجوه لاستخدامه كمصدر للطاقه. بعد حرب اكتوبر سنة 1973 بين مصر و اسرائيل ارتفعت اسعار البترول فى الاسواق العالميه و اتغنت المنطقه من الدخل اللى بيجيبه و اتبنت فيها عمارات و شوارع و مرافق حديثه بعد ما كانت قبل كده مجتمعات صحراويه بيعيش عدد كبير من سكانها فى الخيام و بيتنقلوا بالجمال. غالبية المنطقه عباره عن صحرا مبنيه وسطها مدن. المصدر الرئيسى لدخل المنطقه هو البترول اللى بيعتبر مصدر اقتصادى احادى و اللى عن طريق بيعه بيتم استيراد بضايع اجنبيه و استقدام عماله من بره المنطقه لتعميرها و فى بلاد زى مشيخة قطر و الكويت عدد الاجانب اللى عايشين هناك اكتر من السكان الاصليين . بيشتهر رجالة المنطقه بلبس العقالات و الجلاليب و الستات بتغطية الوشوش بالنقاب.

الثراء المفاجىء نتيجه لإكتشاف البترول فى منطقة الخليج العربيه كان ليه جنب النتايج الإقتصاديه الإيجابيه كمان تأثيرات سلبيه على المنطقه بسبب البترول بقت كمان مهمه بالنسبه للقوى الخارجيه و حط الغربيين فى مناطق فيها قواعد عسكريه لحماية مصالحهم ، و اتعرضت المنطقه لمحن عسكريه كبيره بطريقه مباشره و غير مباشره زى حرب الخليج الأولى بين العراق و ايران و غزو العراق للكويت و بعدين غزو امريكا للعراق و المشاكل القايمه ما بين ايران و الغرب. فى بدايات 2011 ابتدت المشاكل الاثنيه و الاجتماعيه تنخر فى المنطقه و اتعرضت البحرين لأحداث عنف خطيره لسه نتايجها ما اكتملتش.



</doc>