<doc id="94" title="احمد زويل" url="https://arz.wikipedia.org/wiki?curid=94">
احمد زويل

الدكتور احمد حسن زويل (اتولد فى دمنهور، 26 فبراير 1946،مات فى 2 اغسطس 2016)، عالم مصرى امريكانى، فاز فى 1999 بجايزة نوبل فى الكيميا.

بعد ما خلص تعليمه الابتدائى و الاعدادى فى دمنهور عزل على دسوق مع اسرته و كمل هناك تعليمه الثانوى و فى سنة 1963 دخل كلية العلوم فى جامعة اسكندريه و عاش وقتها فى بيت خاله فى على ربيع حماد فى منشية إفلاقه فى دمنهور و اخد بكالوريوس العلوم قسم كيميا سنة 1967 بدرجة امتياز مع مرتبة الشرف.

بعد ما اتخرج من كلية العلوم - جامعة اسكندرية فى مصر سنة 1967 حصل على شهادة الماجستير من جامعة اسكندريه و اشتغل كمتدرب فى شركة " شل " فى اسكندريه و بعدها سافر على امريكا عشان يكمل دراساته العليا واخد شهادة الدكتوراه سنة 1974 من جامعة بنسلفانيا وبعد شهادة الدكتوراه و انضم لفريق الابحاث فى جامعة بيركلى فى ولاية كاليفورنيا
و فى سنة 1976 اتعين استاذ مساعد فى الفيزيا الكيميائيه فى كلية كالتك و بدأ مشواره العلمى فى الدراسات و الابحاث. عينته مؤسسة كاليفورنيا للعلوم و التكنولوجيا استاذ اول للكيميا فى معهد لينوس بولينج و فى سنة 1999 اخد جايزة بنيامين فرانكلين على انجازاته و اسهاماته العلميه فى خدمة العلم بإكتشافه لـ " ثانية الفيمتو " اللى هى اصغر وحده زمنيه فى الثانيه و اتعمل له احتفال كبير فى فيلادلفيا استلم فيها جايزته القيمه.

اخد الدكتور احمد زويل جوايز كتيره على انجازاته كان منها جايزه من معهد كاليفورنيا للتكنولوجيا فى باسادينا(1990) جايزة وولف (1992)، و جايزة هربرت برويا (1995)، و جايزة ليوناردو دافنشى للامتياز (1995)، و جايزة والش (1997)، و جايزة ألكسندر فون هامبولدت الامريكيه، و ميدالية الاكاديميه الهولنديه للعلوم و الفنون.

فى سنة 1999، و هو عنده 53 سنه، اخد جايزة نوبل فى الكيميا كتتويج عظيم لانجازاته العلميه الهايله اللى حققها فى فى دراسة وتصوير ذرات المواد المختلفه وقت تفاعلاتها الكيميائيه، فكان بكده اول مصرى ياخد جايزة نوبل فى المجال العلمى.

فى ابريل 2009 اختاره الرئيس الأمريكى باراك اوباما ضمن مجلس مستشارى العلوم والتكنولوجيا التابع للبيت الابيض و اللى بيضم 20 عالم مرموق فى مجالات مختلفه.



</doc>