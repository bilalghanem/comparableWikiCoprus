<doc id="17935" title="بيكينى" url="https://arz.wikipedia.org/wiki?curid=17935">
بيكينى

البيكينى ( Bikini): مايوه للستات بيتلبس عادة على الپلاچات و بيتكون من حتتين، حته بتغطى الصدر (زى السوتيان) و حته بتغطى الحوض (زى الكلوت).

بيختلف شكل البيكينى و حجمه بيتنوع ففيه مثلاً بيكينى بيتسمى "ثونج" (thong) او "چى-سترينج" (g-string) منتشر فى امريكا اللاتينيه. المايوه المعروف بإسم مونوكينى (monokini) مشتق من البيكينى بس بيتكون من حته واحده بتغطى الحوض بس من غير سوتيان.

ظهر البيكينى لأول مره سنة 1947 على پلاچات فرنسا و اللى اخترعه فى العصر الحديث كان مهندس فرنساوى اسمه لويس رير (Louis Réard)، و سماه بيكينى على اسم جزيرة بيكينى فى المحيط الهادى كانت امريكا عملت فيها تجربة قنبله ذريه فى يوليه 1946. لويس رير كان مهندس اوتوموبيلات لكن كان بيدير بوتيك للهدوم الداخليه ملك والدته فى باريس، صاحبه مصمم الازياء چاك هيم (Jacques Heim) فصله و اعلن عنه ك "اصغر مايوه"، و ظهر البيكينى لأول فى عرض ازياء فى باريس و لبسته "ميشيلينا بيرناردينى" (Micheline Bernardini) اللى كانت رقاصة ستربتيز استعانو بيها لإن المانيكانات ما رضيوش يظهرو بيه.

البيكينى على الرغم من كده ما بيعتبرش اختراع جديد لإنه كان معروف فى الازمنه القديمه و عند و اليونانيين. بعد ظهور البيكينى فى فرنسا انتشر فى نواحى العالم و ظهر كمان على پلاچات اسكندريه فى مصر و بقى اشهر مايوه بتلبسه الستات.

لإن البيكينى بيتكون من حتتين خفاف فبيعتبر مريح فى اللبس على الپلاچ و فى العوم و بالذات لما الدنيا بتكون حر. و للبيكينى اشكال متنوعه منها الميكروكينى (microkini) و ده الكلوت بتاعه صغير، و المونوكينى (monokini) و ده بيتكون من كلوت بس من غير سوتيان، و التانكينى (tankini) و ده بيتكون من حتتين لكن الحته الفوقانيه بتغطى البطن، و الچى-سترينج (g-string) و ده بيكينى عادى بس الكلوت من ورا صغير.

فى الرياضه استخدم شكل من اشكال البيكينى كزى رياضى، و من سنة 1994 بقى الزى الرسمى لڤولى بول البلاچ للستات فى الاوليمبياد و بقت بتلبسه الستات فى مسابقات العاب القوى كمان.

الچى-سترينج (g-string) او التانجا (tanga) من مشتقات البيكينى لكن صغير من ورا. السترينج انتشر من سبعينات القرن العشرين و ظهر لاول مره فى امريكا اللاتينيه و بالذات فى البرازيل. السترينج مش اختراع حديث لإن القبايل البدائيه فى انحاء كتيره من العالم بيستخدموه من عصور طويله. فى امريكا اللاتينه اتسمى الموديل ده "تانجا" و بيتسمى كده فى مناطق كتيره من العالم لكن ساعات بيتشار بإسم تانجا لنوع صغير قوى من الچى-سترينج. التانجا ظهر على پلاچات الكوباكابانا فى البرازيل سنة 1974 و لاقى نجاح لكن انتشاره فضل محدود بإستثناء فى امريكا اللاتينيه.

الميكروكينى (microkini) مشتق من البيكينى و شكله ماعادا ان الكلوت بتاعه صغير. مع انه دخل عالم الازياء و الموضه لكن بيتلبس فى المجتمعات البدائيه فى كذا مكان فى العالم. اسم ميكروكينى ظهر عن طريق مجموعه من مستخدمى الانترنت فى سنة 1995. النوعيه دى من البيكينى اصلها فى پلاچ ڤينيس (Venice Beach) فى ولاية كاليفورنيا فى امريكا من سنة 1970 بعد ما صدر هناك قرار بمنع العرى على الپلاچ فظهر الميكروكينى اللى بيغطى بالظبط مناطق الجسم اللى بيمنع القانون عدم تغطيتها.

فى حوالى سنة 1975 محل مايوهات فى المنطقه لقط الفكره و صمم موديلات للميكروكينى نالت نجاح فى امريكا و انتشرت فى بلاد تانيه. الميكروكينى مايوه بين البيكينى و العرى الكامل لكن مش منتشر قوى على الپلاچات التقليديه، و فى اوروبا بيظهر على پلاچات محدوده فى اسبانيا فى جران كناريا و فورمينتيرا.

المونوكينى (monokini) هو كمان من مشتقات البيكينى بس من غير سوتيان و بيتسمى كمان يونيكينى (unikini).

المونوكينى مش ابتكار جديد لكن موجود من زمان فى الثقافات الافريقيه و الپولينيزيه و غيرها لكن اول واحد صمم المونوكينى كمايوه للپلاچ كان رودى جيرنريتش (Rudi Gernreich) فى امريكا. مونوكينى جيرنريتش كان على شكل مايوه ستاتى عادى لكن مشقوق عند الصدر و بحمالات. لكن اشكال المونوكينى التقليديه المنتشره هى البيكينى من غير سوتيان و بيتسمى توپليس (topless).

التانكينى (tankini) عباره عن بيكينى لكن السوتيان على شكل فنله بتغطى البطن. وبكده فهو مايوه بين المايوه العادى و البيكينى. اول مره التانكينى ظهر كان فى سنة 1990.


</doc>