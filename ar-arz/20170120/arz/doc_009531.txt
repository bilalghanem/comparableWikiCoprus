<doc id="702" title="مصريين" url="https://arz.wikipedia.org/wiki?curid=702">
مصريين

المصريين هما المجموعه العرقيه (البحر متوسطية) اللى دخلت منطقة وادى النيل فى العصور القديمه و عاشت فيها ، و الايام دى عددهم حوالى 81,7 مليون نسمة( حسب تقدير يوليو 2008) و هما اصحاب الحضارة المصريه القديمه (الحضاره الفرعونيه), تاريخ المصريين تاريخ طويل جداً بيرجع لحوالى سنة 13,000 ق.ع.ح و هما من اقدم الأجناس البشريه. الهوية المصرية بترتبط ارتباط جامد بجغرافية مصر اللى اهم مافيها وادى النيل و شريط صغير من الارض الصالحة للزراعه بتمتد من الشلال الاول لحد البحر المتوسط و بتحوطهم الصحرا من الشرق و الغرب. الجغرافيا دى فريدة من نوعها و هى اساس تطور المجتمع المصري و الثقافه المصريه من العصور القديمه. اللغه اليوميه للمصريين هى المصرى. اكترية المصريين المسلمين بيتبعو المذهب السنى مع اقليه من الشيعه ، و فيه اقلية كبيرة من المصريين بينتمو للكنيسه المصريه الأرتودوكسيه اللى لغة طقوسها اللغه القبطى هى المرحلة الاخيرة من تطور اللغه المصريه القديمه. و هوية المصريين الوطنية اتطورت بصوره اكبر فى القرن التسعتاشر و القرن العشرين و فيه تداخل او تضارب الأيديولوجيات بين العلمانية القومية المصرية الحديثة ,القومية العربية (بما فيهاالعروبة ) و الإسلاموية.


على الرغم من ان اسم أقباط كان اسم السكان الاصليين من المسلمين و المسيحيين و فيه ادله تشهد ان اسم أقباط كان اسم السكان الاصليين من المسلمين و المسيحيين لحد فترة العصر المملوكى .

المصريين كمجموعه عرقيه بيشكلو حوالى 90 ٪ (74.7 مليون) من مجموع سكان مصر.
وفي اعداد تانية موجودة فى اوروبا و امريكا ومعظم دول العالم.

عدد سكان مصر حوالي 83 مليون و تقسيمتهم كده :
و كمان مصر عاش فيها اعراق و ثقافات تانيه على مر التاريخ اللى استعمرت او احتلت فيه, زي الليبيين و الكنعانيين (الهكسوس) و الفارسيين (الأخمينيين) و الطليانه (الرومان). و معظم الاعراق و الثقافات دي مشيو من مصر بعد ما سقط حكمهم.

و فى ثقافات تانيه جت مصر عن طريق الهجره او اللجؤ السياسي, معظمهم فى العصر الحديث او على فترات, زي اليهود و الارمن, اللى اغلبهم اضطر يمشي من مصر بعد ثورة 1952 و حاليا مصر لسه فيها لاجئيين فلسطينيين و من السودان و العراق.

يقارب من 90 ٪ من سكان مصر مسلمين و 10 ٪ مسيحيين (9 ٪ أقباط ارتودوكس ، 1 ٪ مسيحيين تانيين)

عدد المصريين الكبير عبر التاريخ خلا العنصر المصرى هو السايد طول الوقت رغم كل العناصر الاجنبيه اللى عاشت فى مصر و اللى بطبيعة الحال ما كانوش بيعدو كام الف وسط ملايين المصريين ، يتضاف لده ان الاجانب اللى عاشو فى مصر عاشو عادة منغلقين فى مجتمعاتهم و كانو مميزين وسط العنصر المصرى السايد سواء كانو مقدونين او يونانيين او عربان ، الدراسات العلميه الحديثه وضحت ان على الرغم من كل الاحتلالات و الهجرات الاجنبيه لمصر عبر التاريخ على الاقل 90% من مصريين النهارده بيحتفظوا بنفس الدى.إن.أ ( DNA ) بتاع مصريين مصر الفرعونيه.

المصريين كانو بيتكلمو لغة را نكيمه و هى اللغه المصريه القديمه اللى كانت فى الاول بتتكتب بالحروف ال هيروجليفى يعنى النقش المقدس , و بعدين الكتابه فى مصر القديمه اتطورت شوية شوية على مر العصور و بقت هيراطيقى و ديموطيقى و حروف قبطى من اليونانى . مع إن اللغه الرسميه فى مصر هيه العربى, انما مفيش حد فى مصر إتولد بيتكلمها من غير ما يتعلمها. استعمال العربى محدود بس فى التعاملات الاداريه و الصحافه المكتوبه. انما المصريين بيتكلمو :
بس بالرغم من كده فـ لحد النهارده لسه اللغه المصريه الحديثه بتتميز عن اللغه العربى بشكل واضح من ناحية النطق و ادوات الإشاره و التشكيل و مخارج الحروف و المخارج الصوتية و تركيب الجمل و الاجروميه , و لسه فيه الكتير من الكلمات المصريه القديمه موجوده فى المصرى لحد النهارده و فيه أمثله شعبيه قديمه لسه بتستعمل لغاية دلوقتى.

المصريين قدمو للبشريه كتير من الإختراعات و العلوم و الانجازات, زى إختراع الزراعة و علوم الطب و الفلك و الكتابة و اللغة و صناعة المعادن و تخريجها و علوم الحساب و القياسات و الهندسة و علم حساب المثلثات و صناعة الإزاز و صناعة الأوانى الفخارية و بـُنا البيوت بدال الأكواخ و صناعة السفن و إخترعو كتير من الماكينات اللازمة للزراعة و الصناعة و التعدين.المصريين إدّو للعالم التقويم الشمسى اللى بيتبعه العالم الحد دلوقتى بنفس عدد الايام و االشهور...إلخ۔

المصريين ما كانوش بيعرفو اى دين فى مصر القديمه باسم معين لكن كان ليهم طقوس خاصة بيهم واعتقادات معينة فى فكرة الاله وتقديمهم الهدايا ليهم وهما اول ناس فكرو فى ان فى اله ورا حياتهم وبالزات ورا خير النيل والفكرة جتلهم من مرات "اوزوريس" بعد موته وتقطيع جسمه على ايد اخوه اللى مسك فرعون من بعده,حصل جفاف كبير للنيل و ماتت ناس كتير وحيوانات وكل الزرع فى الاراضى صرخت مرات "اوزوريس" و قالت ليهم دا غضب "اوزوريس" عليكو ومن وقتهاوهما مفكرين ان الفرعون اللى بيحكمهم هو ابن الاله وان رضا الفرعون عنهم يعنى كل الخير ليهم ولاراضيهم وحيواناتهم. بعد دخول المسيحية مصر على ايد القديس مرقص اتحول معظم المصريين للمسيحية. و بعد حكم العرب لـمصر, اتحول معظم المصريين للاسلام, بس لسه فيه حوالى 15% من الشعب المصرى بيعتنق الديانة المسيحية, بالاضافة لشوية يهود و بهائيين و لادينيين.

المطبخ المصرى مشهور بـنكهته المصريه. فيه كتير بيعتقدوا ان المطبخ المصرى اتأثر بالمطبخ التركى لكن ده مش صح فكتير من الأكلات اللى بيفتكر المصريين ان اصلها تركى كانت فى الواقع موجوده فى مصر قبل الاحتلال التركى سنة 1517 و منها مثلاً أكلة كشك ألماظ. فيه كتير من الأكلات المصريه لسه موجوده من الاف السنين عند المصريين زى "العيش البلدى" و الفسيخ و كحك العيد فى العيد الصغير و اعياد المسيحيين المصريين ، و البيض الملون "بيض شمو" فى شم النسيم. من اشهر الأكلات المصريه اللى موجودة فى المطبخ المصرى : المشويات و منها الكباب و الكفته ، و الملوخيه ، و القلقاس ، و الجبنه المقليه ، و الفطير المشلتت ، و الكشك ، و كمان حلويات زى : العسل الاسود و البقلاوه و الكنافة و البسبوسه و القطايف و المشبك و هى كلها اكلات مصريه قديمه من العصور الوسطى. اتعرف كمان فى مصر فى العصور الوسطى " الفطير الهلالى " اللى نقله الاتراك عن المصريين و بعدين اتنقل لأوروبا و بقى يتعرف بإسم الكرواسان croissant.

الفول اشهر اكل المصريين فى العصر الحديث فى الواقع ماكانش المصريين القدام بياكلوه و فى العصور الوسطى مفيش اى دليل انه كان اكله شعبيه فى مصر و ما اشرش ليه المؤرخين المصريين كأكله منتشره. فى العصر الحديث جاب الأوروبيين حلويات زى الجاتوه و الچيلاتى.

المصريين بيحبو الأعياد والأفراح بشكل كبير, يهتمو بأعيادهم اللى ورثوها جيل ورا جيل من اكتر من سبعتلاف سنة. المصريين بيحتفلو بعيد شم النسيم و راس السنة المصرية و عيد وفاء النيل و عيد الحصاد و يوم مولد "رع مسو" رمسيس التانى و يوم أتولى العـَرش۔
وبدخول المسيحية بقو بيحتفلو باعياد خاصة بالمسيحيين زى عيد القيامة و عيد الغطاس و راس السنة الميلادية بعدين دخلو العرب المسلمين و غيرو ديانة البلد للاسلام وبقو المصريين بيحتفلوا باعياد جديده اتضافت لاعيادهم زى مولد النبى و راس السنهالهجريه و عيد الفطر و عيد الاضحى و عاشورا و الاسراء والمعراج و اعياد قوميه ووطنيه زى عيد الام و 23 يوليو و عيد الجلاء و عيد تحرير سينا و 6 اكتوبر. المصريين معروفين بتمسكهم و إرتباطهم الشديد بأرضهم كونهم من البدايه مجتمع زراعى مستقر مش بيتنقل, عشان كده اتولد عندههم الإحساس بالإنتماء للوطن و الارض من وقت بعيد فمابيبعدوش ولا بيروحو بعيد عن ارضهم. على الرغم من كدا فرضت ظروف العصر الجديد أن يبعد المصريون عن ارضهم عشان يدوروا على الرزق و الشغل, فيهم اللى بيهاجر مؤقتاً و فيهم اللى بيهاجر هجره دايمه. عدد المصريين اللى براها حوالى خمسة مليون مصرى. المهاجرين المصريين كانوا عادة من الطبقات المتعلمه ، لكن حصلت هجرات حديثه لأسباب اقتصاديه و بتضم اعداد كبيره من الهربانين من الفقر من اللى مش متعلمين و انصاف المتعلمين و ظهرت ظاهرة اللى بيهربوا فى مراكب و يحاولو يهاجرو على اوروبا.

المصريين بيعشقوا الرياضه من ايام العصر الفرعوني لحد دلوقتي واشتهروا بالعاب كتير زي ( لعبة سنت والسيجا والضامه و الصيد والملاكمه و المصارعه و التحطيب و العاب القوي والسباحه و ركوب الحصنه و شد الحبل و التجديف و الرمايه و الجري ).

وبتعتبر كورة القدم النهارده هيا اللعبه الاولي فى مصر والمنتخب المصري كسب بطولة الامم الافريقه سبع مرات .
المصريون هما اول اللى إخترعو الات المزيكه و إستخدموها فى الطقوس الدينية و الحروب و على موائد الأكل للترفيه. و فى الإحتفالات و الافراح و الأعياد, و لسة المصريين بيستخدموها زى ما هيا لحد دلوقتى, من الالات دي: الصاجات و الجيتار المصرى القديم و الربابة و الناى و الدف و الطبلات و الهارپ و السيسترم المصرى و المزمار و "المثلث" و "الناقوس""جرس"۔
ولسه لحد دلوئتى فى الات منها بيستخدمها "المسيحيين" فى الطقوس الدينية بتاعتهم زى "الصاجات" و "المثلث" و "الناقوس" "الجرس" كمان المزيكه المصريه أثُّرت فى الشعوب اللى حواليها و دخلت الات جميله للمزيكه المصرية عن طريق الشعوب دى فى عملية تأثُّر و تأثير, فـ دخلت الات نوبية و أمازيغية و تركية و عربية و يونانية للمزيكه المصريه فى أغنياتها و إتخلطت مع الإيقاعات المصريه عشان تبقى ماشيه مع المزيكه المصريه بـ طابع جميل و خاص۔

الهويه المصريه، معروفة لكل المصريين لا هيا افريقية لان المصريين اصلا مش سود و لا هيا مسيحيه لان المصريين فـ الاساس مش مسيحيين دا حصل بعد احتلال اوروبا لمصر "البيزنطيين" ولا هيا عربية لان دا كمان حصل بعد الغزو العربى على ايد "عمرو ابن العاص" يعنى المصريين مش اى حاجة تانية وهما اصحاب حضارة اكتر من 7000 سنة,
والمصريون اُمة, بيشترك اعضاءها فى ميراث حضارى وثقافى ودينى وأخلاقى ولغوى متميز. الهوية المصرية بترتبط بوادى النيل بالذات و إتبنّا "التيار الإصلاحى فى الحزب الوطنى لمنظومة قيمية" بتتركّز على مركزية الهوية المصرية, مجموعة من المثقفين المصريين طرحو قضية الهوية المصرية و عروبة مصر للنقاش.

الدكتور حواس كتب مقالة بعنوان " توت عنخ امون ما كنش اسود" و صرح فيها تصريح مهم جداً بيقول: " المصريين ما هماش عرب و كمان ما هماش افارقه على الرغم من وقوع مصر جغرافيا فى قارة افريقيا". و بكدا بيكون لخص وجهة نظرهُ فى موضوع هوية مصر.




</doc>