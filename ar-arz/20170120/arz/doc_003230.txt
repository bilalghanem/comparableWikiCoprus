<doc id="18973" title="نازيه" url="https://arz.wikipedia.org/wiki?curid=18973">
نازيه

النازيه Nazism ( Nationalsozialismus اشتراكيه قوميه ) هى حركة سياسيه ظهرت بعد الحرب العالميه الاولى, اسسها ادولف هيتلر و نشرها جامد فى المانيا, اللى حولها بعد كدا لالمانيا النازيه بعد ما مسك الحكم فى سنة 1933. النازيه شكل من اشكال الحكم الديكتاتورى زى الفاشيه بس واخدا شكل متطرف اكتر. النازيين شايفيين ان فيه عرق بشرى واحد هو النقى و ان بقيه الاعراق ملوثه و ملهاش لازمه او على الاقل اقل فى الاهميه وقسمهوم درجات. النازيه عملت مصايب فى حق البشريه و خصوصا فى اليهود و الغجر و عملوا الهولوكوست. مع ان قوة النازيه الجامده تقريبا اختفت بعد ما خلصت الحرب العالميه التانيه و انتحار هيتلر بس لسه افكار النازيه موجوده لحد دلوقتى و فى حركات متطرفه معتمده فى الايديولوجيا بتاعتها عن شويه افكار نازيه, فى احزاب اقصى اليمين بتتقال انها نازيه. النازيه دلوقتى اتطورت و اتسمت Neonazismus او النازيه الجديده. دلوقتى فى المانيا و النمسا وبلاد تانيه مجرد الدعايه او الكلام الكويس على النازيه ممنوعه من القانون و مع ان الدول دى بتئيد حرية التعبير بس بيعملوا كدا من كتر ما النازيه عنصريه و اتسببت فى موت الملايين. من اسباب ظهور النازيه كان الكساد الكبير و خسارة المانيا الحرب العالميه الاولى و معاهدة فيرساى دا خلى ناس تقول ان الليبراليين و الاشتراكيين, الاشتراكيين الديموقراطيين خصوصا, باعوا المانيا و وفقوا على معاهدة فرساى و وفقوا على شروط الحلفا, اللى كانوا شايفينها ذل لالمانيا و اهلها. فدا خلى حركات زى النازيه و الفاشيه تظهر وقتها. منهم مجموعه كانت شايفه ان الحل ان يكون فيه حزب جامد بيجمع و يوحد العمال و يحسن الاقتصاد و يرفع الروح المعنويه للالمان بعد خسارتهم الحرب, ودا حصل فعلا فى 5 يناير 1919 لما اسس انتون دريكسلر والصحفى كارل هارير حزب العمل الالمانى فى ميونخ. فى اجتماعات و مناقشات للحزب فى سبتمبر 1919 كان فيه جدل و نقاش جامد شارك فيه هيتلر, و حسب كلام هيتلر فى كتابى كفاحى انه فى الاجتماع دا دريكسلر جاله و اداله كتاب " يقظتى السياسيه" و حسب كلام هيتلر برضه ان الكتاب دا اثر فيه جامد, بعد كدا فى نفس اليوم اتبعت لهيتلر جواب بيدعوه فيها انه ينضم للحزب معاهم. فى سنة 1920 قام دريكسلر بتغيير اسم الحزب حسب اقتراح هيتلر و غير اسمه من حزب العمل الألمانى لحزب العمل القومى الاشتراكى الألمانى (NSDAP).فى سنة 1921 بقى هيتلر من قواد الحزب, و حصل خلاف بين هيتلر و دريكسلر و فى الاخر كسب هيتلر و خلى دريكسلر رئيس شرفى للحزب بس ديريكسلر ساب الحزب بعد كدا فى سنة 1923 فى نفس السنة يوم 8 نوفمبر قاد الحزب النازى بقيادة هيتلر محاولة انقلاب على السلطه بس فشلت و اتعرفت المحاولة بـ انقلاب بير هول. من سنة 1924 بدى الحزب ينضم ليه ناس كتيره و تنتشر افكاره جامد و بدى هيتلر يحلم انه يكون المانيا عظمى بتقوم على سيده الجنس الآرى (الالمانى) على كل العروق والاجناس فى الدنيا و الافكار النازيه. فى سنة 1929 كسب الحزب النازى انتخابات البرلمان و كسب 276 من اصل 387 كرسى فى البرلمان وبقى هو حزب الاغلبيه و حزب الحاكم.

بتقوم ايديولوجيا النازيه على العنصريه والتشدد ضد الأعراق التانيه على اساس ان فيه اجناس بشريه معينة اعلى من اجناس تانيه. النازيه بتؤمن بالتسلط و المنع و حتى ابادة الاعراق التانيه الضعيفه و الملوثه عشان تحافظ على طهرة الاعراق التانيه. هيتلر كان شايف ان الساميين (اليهود من اقل العروق نقاء, و خصوصا اليهود اللى كان شايفهم من اسباب خراب الدنيا.

فى زمن الرايخ التالت فى المانيا خدت عمليات اضطهاد اليهود شكل منظم ابتدت بالتشنيع و نشر الاكاذيب ضد اليهود و بعدين بطردهم من الاشغال العامه و بعد ماقامت الحرب العالميه التانيه اخدت العمليه شكل اجرامى اكتر بعمل معتقلات جماعيه و استعباد اليهود المعتقلين فيها فى اعمال شاقه ماتت بسببها اعداد كبيره من اليهود. بعد ما استولى النازيين على شرق اوروبا كونو وحدات خاصه اسمها اينساتزجروبين Einsatzgruppen لقتل اليهود و المعارضين السياسيين بطريقه جماعيه. النازيين نقلو اليهود بقطارات البضايع بطريقه غير انسانيه لمعسكرات الاباده و هناك قتلوهم بوحشيه فى افران الغاز و اتحول نظام النازى الالمانى لدولة اباده جماعيه. معسكر اوشويتز Auschwitz فى بولندا كان من اشهر معسكرات الاباده اللى بناها النازيين .

قدر يهود انهم يهربو من الهولوكوست لبلاد تانيه زى العلما العظام سيجموند فرويد و البيرت اينشتاين و الاديب ايزاك سينجر لكن ملايين غيرهم ماقدروش يهربو.

بعد نهاية الحرب العالميه التانيه جه دور العداله فى الاقتصاص من اللى قامو بالعمليات الوحشيه الغير اخلاقيه ضد اليهود ، و اتحاكم الظباط و غيرهم اللى كانو مسئولين عن الهولوكوست.

مفيش رقم معين لعدد ضخايا النازيين بس بتوصل للملايين فمثل عدد الضحايا النازيين من اليهود لوحدهم 6 مليون يهودى تقريبا و 20 مليون واحد من جنسيات و دول و عروق مختلفه فى الحرب العالميه التانيه.

النازيين الجداد هى حركة عنصريه متطرفه سياسيه بتتبع ايديولوجية النازيه.



</doc>