<doc id="15502" title="سهيل زكار" url="https://arz.wikipedia.org/wiki?curid=15502">
سهيل زكار

سهيل زكار ( اتولد فى حماه ، سوريا ، 1936 )، باحث و محقق تاريخى و مترجم و مؤرخ سورى كبير بيعتبر أكبر مؤرخين الحروب الصليبيه فى منطقة الشرق الاوسط فى العصر الحديث. الف حوالى 260 كتاب اشهرها موسوعة الحروب الصليبيه اللى بتتكون من 95 مجلد من أهم و أدق و أشمل اللى اتكتب بالعربى عن الحروب الصليبيه.

ولد سهيل زكار فى مدينة حماه فى سوريا سنة 1936 فى اسره من الطبقه المتوسطه و كان ثانى إخوته. ابوه كان بيشتغل فى التجاره و اتصاب بخساير ماليه وقت الانتداب الفرنساوى على سوريا فدخلت الاسره فى مشاكل ماليه لدرجة ان سهيل اضطر يسيب المدرسه عشان يشتغل و يأمن لقمة العيش ليه و لأسرته. لكن فى نفس الوقت كان مهتم بالقرايه فقرا كتب كتيره عن الوجوديه و التاريخ. و قدر انه ينضم لدراسه خاصه و ياخد شهادة الكفاءه سنة 1952 و اتعين مدرس وكيل فى ريف حماه. و تابع الدراسه و القرايه عشان ياخد شهادة الثانويه و هو متجند فى الجيش و كانت ظروفه وحشه جداً و كان بيضطر يتنقل من الشيخ مسكين لدمشق بالليل عشان يقدر يعمل الامتحانات الصبح لإن اياميها كانت الموصلات مش متطوره و ده كان بيرهقه و بيتسبب فى قلة نومه. و مع كده نجح بتفوق و اخ فى مادة التاريخ 190 درجه من 200. و اتطلب منه انه يدخل الكليه العسكريه فقدم اوراقه و نجح فى الاختبارات و اتبعت على اللاذقيه فى دوره تدرييه و كان المشرفين ظباط مصريين و كان رئيس الكليه اللوا محمد فوزى اللى بقى وزير الحربيه فى مصر بعد كده ، و لميوله السياسيه اترفد من الكليه فسابها و اتفتحت له مجالات جديده فإشتغل مستخدم مدنى فى وزارة الدفاع فى دايرة المعاشات و التقاعد ، و سجل نفسه فى الجامعه و دخل كلية الاداب قسم التاريخ بسبب حبه للتاريخ. لكن برضه اترفد من الوظيفه بتهمة انه بعثى و بعد شويه قدر يلاقى وظيفه جديده فى ادارة التوجيه المعنوى و دى كانت وظيفه بتوافق توجهاته الثقافيه.

برغم انه ما كانش بيواظب ع المحاضرات فى الكليه لكن قدر انه ينجح فى الامتحانات بتفوق و اتخرج الاول على دفعته سنة 1963. بعد ما اتخرج اتقدم لإمتحان مسابقة المدرسين فى وزارة التربيه و لإمتحان تانى عشان يبقى معيد فى كلية الاداب ، و نجح فى امتحان مسابقة المدرسين و طلع الاول و كان من حقه انه يتعين فى دمشق لكن جه تعينه فى حماه و بعد ما اشتغل تلت تشهر فى السلميه طلعت نتيجة امتحان المعيدين فى كلية الاداب و نجح و اتعين معيد و فاز ببعثه للدراسه فى انجلترا. فى الفتره دى حقق كتابين مهمين هما " طبقات خليفة ابن خياط " و " تاريخ خليفه ابن خياط " و هما كتب نشرتهم وزارة الثقافه السوريه فى وقت لاحق.

سافر سهيل زكار على لندن فى اواخر سنة 1964 و وصلها و هو تقريباً ما بيعرفش حاجه فى الانجليزى و مرت عليه ايام صعبه لإنه كان وحيد و مابيعرفش حد فى انجلترا و سكن فى اوده و دخل مدرسة " ديفيز سكول " عشان يتعلم انجليزى و راح الجامعه و قابل هناك المستشرق المعروف " برنارد لويس " اللى كان رئيس قسم التاريخ اللى قاله انه لازم يتعلم انجليزى كويس. و ابتدا يدرس انجليزى و بقى يروح الصبح مدرسه خاصه و بالليل مدرسه تانيه تابعه للبلديه ، و فى ظرف شهر بقى يعرف يقرا و يتكلم انجليزى و قرر انه يحفظ قاموس انجليزى-انجليزى و استفاد كتير من الموضوع ده، وبعد شهر راح ع الجامعه تانى و قابل برنارد لويس اللى استغرب جداً انه بقى كويس فى الانجليزى بسرعه كده و طلب منه انه ياخد الخطوه التانيه.

طلب منه برنارد لويس انه يعمل معادله لشهادته فإنضم لمجموعه من الطلبه كانو تحت اشراف موجه انجليزى و اصطدم سهيل مع الموجه ده لإنه ما كانش مقتنع بالمعلومات اللى الموجه بيديهالهم فشكاه الموجه لرئيس القسم فاستدعاه و سأله عن السبب فقاله سهيل ان الموجه بيحاول يعلمهم معلومات غلط و شرح لرئيس القسم وجهة نظره ، و سأله المجه عن شغلته فقاله انه معيد موفد فسأله الرئيس عن اذا كان الف كتب فقاله انه بيكتب دراسات و انه حقق كتابين لإبن خياط و اندهش رئيس القسم و سأله هى الكتب دى اتلاقت ؟ فقاله اتلاقت ، واحد فى سوريا و التانى فى المغرب و ان عنده ملازم من اللى اتطبع حا يبقى يوريهاله ، ولما راح له تانى يوم طلب منه انه يكتب مقال عن خليفه ابن خياط للموسوعه الاسلاميه . قدر سهيل يخلص المقال فى ظرف تلت تيام و لما شافها رئيس القسم قاله انه مش محتاج معادله و ان ده قرار الجامعه و انه لازم يسجل نفسه مباشرة للماجيستير.

عمل سهيل ذكار الماجيستير عن امارة حلب فى القرن الحداشر الميلادى و وقت التحضير سافر تركيا و ايطاليا و فرنسا و اسبانيا عشان المخطوطات و بعد ما خلص من الماجيستير دخل فى الدكتوراه اللى خلصها سنة 1969 و ناقشتها اللجنه و وصت بطبعها.

عرض برنارد لويس على زكار انه يقعد فى الجامعه فى انجلترا لكن زكار فضل انه يرجع سوريا و من وقتها بقى بيشتغل فى التدريس ، فدرس فى لبنان و المغرب و اتنقل فى البلاد العربيه و اتجوز سنة 1971 و استقر.

بعد الحركة التصحيحية فى سوريا اللى قادها الرئيس حافظ الاسد ابتدا فى سوريا نشاط علمى جد فبقى زكار يشارك فى الندوات و المؤتمرات العلميه و كانت ليه علاقه كويسه بالرئيس حافظ الأسد اللى كان بيهتم جداً بالتاريخ. و اتطبع كتاب " بغية الطلب فى تاريخ حلب " بتاع ابن النديم فى اتناشر مجلد.

فى سنة 1991 وافق الرئيس الأسد على مشروع عمر سهيل زكار و هو اصدار كتاب كبير عن تاريخ الحروب الصليبيه و من ساعتها و هو بيكتب و بيطبع الكتاب ده اللى بيعتبر اوسع و اشمل كتاب من نوعه على مستوى العالم و من المفترض انه حا يكون من 45 الف صفحه فى حوالى 95 مجلد. و فى نفس الوقت حقق سهيل زكار و ترجم كتب كتيره عددها حوالى 260 كتاب.

بيعتبر سهيل زكار ان اللى بيشتغل فى تاريخ المنطقه العربيه لازم يتقن تلت فنون هى : التحقيق و الترجمه و التأليف ، و من المؤرخين القدام اللى بيعتز بيهم ابن اسحاق ، و ابن الجوزى ، و الزهرى ، و خليفة ابن خياط ، و ابن كثير.

و بيقول سهيل زكار انه فى " موسوعة الحروب الصليبيه " بيستخدم نصوص محققه و مترجمه و ده لإن الترجمه مهمه جداً بسبب ان لو المؤرخ فى المنطقه العربيه امين بيلاقى سيف الرقابه مسلط على قلمه فعشان كده ساعات كتيره بيضطر " يلطف " و يطمس و عشان كده لازم الاطلاع على مصادر متنوعه بلغات تانيه ، و ان معالجته للحروب الصليبيه اضطرته انه يستخدم مصادر مش عربيه اتكتبت بالسريانى و الارمنلى و اليونانى و الالمانى و الصينى و المنغولى عشان يقدر يدى صوره بانوراميه واقعيه لأحداث الحروب الصليبيه لإن الحدث كان ممتد فى كل مكان العالم.

من مؤلفاته:‏


أرجوا الكتابه بالفصحى وليس باللهجات سواء المصريه او غيرها لأنه حطمت اللغة العربيه فى هذه المقاله 
لم استطع اكمال المقال عند لفظة اتناشر المقصود بها اثناعشر ..وشكراً


</doc>