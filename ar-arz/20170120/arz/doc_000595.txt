<doc id="12283" title="اتين مارك كاترمير" url="https://arz.wikipedia.org/wiki?curid=12283">
اتين مارك كاترمير

اتين مارك كاترمير - Étienne Marc Quatremère - ( اتولد 12 يوليه 1782 - اتوفى 1857 ) ، مستشرق و باحث لغوى فرنساوى درس لغات كتيره كان من ضمنها اللغه العربيه اللى درسها على ايد المستشرق الكبير سيلفيستر دو ساسى Silvestre de Sacy ، و اشتغل فى قسم المخطوطات فى المكتبه الامبراطوريه (1807) ، و اتعين استاذ للغه اليونانيه فى جامعة روين (1809) ، و بعدين دخل اكاديمية الاداب التابعه للاكاديميه الفرنسيه (1819) ، و اشتغل بتدريس اللغات العبريه و الاراميه فى كوليج دو فرانس Collège de France ، و بعدين بقى بروفيسور للغه الفارسيه فى مدرسة اللغات الشرقيه الحيه (1827).

كاترمير كان بينتمى لعيله على المذهب الجانسينى المنشق على الكاتوليكيه و اضطرت امه تهرب بيه و هو صغير و تستخبى فى الريف الفرنساوى بعد اعدام ابوه وقت الثوره الفرنسيه.
اهتم كاترمير بتاريخ مصر و لغتها و ادابها القديمه و فى سنة 1808 نشر كتاب اسمه " بحث فى لغة و اداب مصر " -Recherches sur la langue et la littérature de l'Egypte - اللى اتوصل فيه إن اللغه المصريه القديمه هى اصل اللغه القبطى. و فى سنة 1811 كتب " ملحوظات عن جغرافية و تاريخ مصر " -Mémoires géographiques et historiques sur l'Égypte- عن الاسامى القبطيه للمدن المصريه.

فى سنة 1836 نشر ترجمته لفصول مطوله من كتاب المؤرخ الفارسى رشيد الدين الهمذانى " جامع التواريخ " و سماه " تاريخ مغول فارس " -Histoire des Mongols de la Perse- وبكده كان اول اوروبى يترجم من كتاب رشيد الدين الهمذانى و كان اول واحد ينشر الالفاظ و المصطلحات المغوليه اللى لغاية النهارده الباحثين و المؤرخين بيستفيدوا من ترجمته ليها.

فى فتره لاحقه اهتم كاترمير بتاريخ مصر فى العصور الوسطى و بعصر الدوله المملوكيه فى مصر و باللغه المصريه الخاصه بالمصريين فى مصر فى العصر المملوكى ، و ترجم جزء من كتاب " السلوك لمعرفة دول الملوك " للمؤرخ المصرى المقريزى و نشره فى جزئين بعنوان " تاريخ السلاطين المماليك " (1837-1841).

شامبوليون العلامه الفرنساوى الكبير اللى فك الهيروغليفى كان من الفطاحل اللى عاشوا فى زمن كاترمير و كانت فيه منافسه علميه بينهم.



</doc>