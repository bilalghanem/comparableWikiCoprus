<doc id="19987" title="جامع" url="https://arz.wikipedia.org/wiki?curid=19987">
جامع

الجامع او المسجد او المصلى, هو المكان اللى بيمارس فيه المسلميين الطقوس الدينيه و الصلوات, و اتسمى جامع عشان بيجمع الناس فى ذكر الله و الصلا. فى ناس بيسموه مسجد عشان هناك المسلم بيسجد لله و هو بيصلى. فيه صلوات معينه بتتصلى فى الجماعه او فى الجامع زى صلاة الجمعه. المسلمين بيعرفوا ان وقت الصلاه جاه و يروحوا الجامع بعد ما يتأدن الادان. اغلب الجوامع, خصوصا الكبيره منها, بتتميز بشكل معمارى جميل.

الجامع عادة ليه مآذنه لكن مش شرط ان الجامع يكونله مآذنه و ممكن يكونله اكتر من مآذنه. من اشهر انواع المآذن دى و اجملها المآذن المملوكيه فى مصر و من اشهرها جامع الغورى فى القاهره و المآذن العثمانيه فى تركيا زى فى جامع السلطان احمد فى استنبول اللى بتتميز برفعها. فيه جوامع بتبقى للصلا بس و فيه جوامع بتتقال فيها خطب الجمعه ، و فيه جوامع بتبقى فيها انشطه اجتماعيه و مدارس دينيه و مكتبه و عشان كده كانت بتتسمى ساعات مدرسه ، من اشهر المدارس دى مدرسة الناصر محمد بن قلاوون و مدرسة السلطان حسن فى القاهره. المسجد الجامع هو الجامع الرئيسى و كان عادة بتبنيه الدول الناشئه و من اشهر المساجد الجامعه دى فى مصر كان مسجد عمرو بن العاص و مسجد احمد بن طولون و الجامع الازهر.


</doc>