<doc id="1328" title="نفرتيتى" url="https://arz.wikipedia.org/wiki?curid=1328">
نفرتيتى

نفرتيتى "Nefertiti" كانت بتتنطق فى وقتها حاجة زى نفراتى ː تا (حوالى 1370 قبل الميلاد—حوالى 1330 قبل الميلاد), معنى اسمها "الجميلة وصلت", كانت الزوجة الملكية العظمى للملك المصرى أمنحوتپ الرابع اللى سمى نفسه أخناتون فرعون الاسرة التمنتاشر المشهور, و حماة توت عنخ امون.

نفرتيتى كانت كمان معروفه فى كل أنحاء مصر بسبب جمالها و انها كانت فخورة جدا برقبتها الطويلة, زى رقبة البجعة. و إنها حتى اخترعت ماكياجها باستخدام نبات الجالينا. اسمها تقريبا يترجم ل "الجميلة (او الكمال) وصلت". اسمها كمان هو اسم نوع من العقود ممدود من الذهب و الجواهر, و اسمه نيفر.

بعض العلما بيعتقدو أن نفرتيتى حكمت مصر لفترة قصيرة بعد وفاة جوزها وقبل حكم توت عنخ امون تحت اسم انخبورور (نفرنفرواتون) لكن ده مش مؤكد .

شاركت الملكة نفرتيتى جوزها فى عبادة الديانة الجديدة وهى عبادة أتون قوة قرص الشمس وكانت هى و جوزها الوسيط بين الشعب وأتون, ومن ألقابها الملكية الزوجة الملكية العظمى, و نفرتيتى خلفت من أخناتون ست بنات:

ابتدا أمنحوتپ الرابع فى السنة الرابعة من حكمه (1346 قبل الميلاد) عبادة أتون و بنا عاصمة جديدة. قاد الملك ثورة دينية, لعبت نفرتيت فيها دور بارز.

وخلال فترة حكم إخناتون (و يمكن بعد كده) اتمتعت نفرتيتى بسلطة مالهاش مثيل قبل كده, و فى السنة الاتناشر من حكمه, فيه أدلة على أن نفرتيتى ممكن تكون إرتفعت لمركز مشارك فى الحكم فى مساواة مع فرعون نفسه.


</doc>