<doc id="12727" title="مورنيو شيكوريل" url="https://arz.wikipedia.org/wiki?curid=12727">
مورنيو شيكوريل

مورنيو شيكوريل Moreno Cicurel كان عميد عيلة شيكوريل الايطالية الاصل و هاجر لمصر من ازمير (توركيا) فى اواخر القرن التسعتاشر، و كان رئيس مجلس ادارة محلات شيكوريل اللى كان واحد من اكبر المحلات التجاريه المشهوره فى مصر اللى اتاست سنه 1887 وكان راسمال الشركة 500.000 جنيه مصرى ، و اشتغل فيها 485 موظف اجنبى و 142 موظف مصرى.
مورنيو شيكوريل بعد ما هاجر لمصر اشتغل شويه فى محل اسمه او بيتي بازار (بالفرنساوى : Au Petit Bazar) كان بيملكه واحد يهودى تانى اسمه هانو (Hannaux ). سنة 1909 اسس شيكوريل اول محل خاص بيه اسمه ليه جراند ماجازان شيكوريل Les Grands Magasins Cicurel جنب قصر الاوبرا فى نص القاهره و بمساعدة ولاده التلاته: سولومون و يوسف بك شيكوريل و سالفاتور كبر المحل و بقى واحد من افخم المحلات فى القاهره و المدن التانيه. شيكوريل افتتح كمان بعد شويه سنة 1936 سلسلة محلات تانيه اسمها اوريكو (Oreco) و كان الاسعار فيها ارخص شويه من محلات شيكوريل اللى كانت بتخدم الطبقه الاريستوقراطيه بشكل اساسى.
مورينيو شيكوريل يبقا ابو سالفاتور شيكوريل اللى اشتهر فى مصر لما بقا عميد اليهود المصريين فى القاهره سنة 1946 بعد رينيه قطاوى.

كان شيكوريل محل للارستقراطيه المصريه و العيله الملكيه ، لكنه ولع بكرات نار اتحدفت عليه ايام حرب فلسطين الأولى سنه 1948 و اتهمو فى الجريمه دى اعضاء من جماعة الاخوان المسلمين. بعد كدا بشويه اتدمر المحل مره تانيه فى حريق القاهره سنه 1952 ، و فى المرتين اتعاد بنايته من تانى بمساعده الحكومه المصريه. و بقى على حاله ما اتحط تحت الحراسه بعد حرب السويس 1956.
ماعداش وقت كبير لحد ما اتخلى اصحابه عنه و باعو اسهمه لرجال اعمال تانيين مع انه بعد ثورة يوليو 1952 سالفاتور كان حريص على مد جسور علاقات طيبه مع الضباط الاحرار، خصوصاً انه كان معروف كرياضى سابق و كابتن منتخب مصر فى المبارزة و شارك فى دورة امستردام الأوليمبية سنه 1928 ، بس فى الاخر لحق باقي افراد اسرته فى أوروبا و هاجر سنة 1957 بعد ما نقل ارصدته لبره مصر و باع اهم شركاته:Les Grands Magasins Cicurel &amp; Oreco S.A.E اللى راس مالها كان وصل 600 الف جنيه .


</doc>