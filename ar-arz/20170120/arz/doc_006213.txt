<doc id="128482" title="جول جمال" url="https://arz.wikipedia.org/wiki?curid=128482">
جول جمال

الملازم اول بحرى جول يوسف جمال (1 ابريل 1932 اللاذقيه , سوريا - 4 نوفمبر 1956 بحيرة البرلس , مصر) عسكرى سورى .

اتولد جول جمال يوم 1 ابريل 1932 فى مدينة اللاذقيه فى سوريا ، ابوه كان دكتور بيطرى وكان واحد من أفراد المقاومة ضد الاحتلال الفرنسى لسوريا .

جول جمال كان طالب فى كلية الآداب فى الجامعة السورية قبل مايسيبها فى شهر سبتمبر 1953 لما اختاروه ضمن 10 طلاب سوريين للدراسة فى الكلية البحرية فى مصر ، وبكده اتحقق حلمه أنه يكون ظابط بحرى .

اتخرج جول جمال من الكلية البحرية فى شهر مايو 1956 وكان الأول على دفعته وبقى ظابط برتبة ملازم بحرى ، واستمر فى الخدمة بالقوات البحريه المصريه هو و زمايله السوريين بناء على رغبة الحكومة السورية اللى كانت عايزة تدرب ظباطها البحريين على زوارق الطوربيد الحديثة اللى كان الجيش المصرى لسه مستوردها فى الوقت ده .

بعدما حصل العدوان الثلاثى على مصر فى يوم 29 اكتوبر 1956 ، عرضت قيادة الجيش المصرى على الظباط السوريين عدم المشاركة فى الحرب لكنهم رفضوا العرض ده وأصروا على الدفاع عن مصر مع الجيش المصرى وكان أولهم جول جمال اللى قال وقتها : (مصر دى بلدى التانية ، ولما عشت فى الاسكندريه مالقيتش أى فرق بينها وبين اللاذقيه مسقط راسى) .

فى ليلة 4 نوفمبر 1956 ، كانت المدمرة الفرنسية (چان پارت) بتبحر فى البحر المتوسط وتقرب من شواطئ مدينة بور سعيد علشان تكمل تدميرها على الآخر . ولما قررت قيادة القوات البحريه المصريه القيام بعملية بحرية بواسطة زوارق الطوربيد المصرية لمقاومة تقدم المدمرة الفرنسية دى ، طلب جول جمال من قائده اليوزباشى بحرى جلال الدسوقى أنه يشترك فى العملية دى رغم اللوايح اللى بتمنع مشاركة الأجانب فى أى عملية عسكرية ، لكن قصاد إصرار جول جمال على طلبه وافق جلال الدسوقى على أنه يخرج معاه فى العملية ومضى له على التصريح بالخروج .

بعدما بقى جول جمال ضمن الأفراد المشاركين فى عملية مقاومة المدمرة (چان پارت) ، قام بعملية فدائية شجاعة بأنه وجه زورق طوربيد ناحية المدمرة وقاده بنفسه فى اتجاهها لحدما وصل ليها وأصابها إصابة مباشرة اتسببت فى غرقها وفى انفجار زورق الطوربيد اللى كان فيه واستشهد فى ساعتها .

بعد استشهاد جول جمال وتقديرا لبطولته وحرصه على الدفاع عن العروبه ، اترقى اسمه لرتبة ملازم اول بحرى . وفى سوريا تم إطلاق اسمه على عدد من الشوارع والمدارس فى دمشق و اللاذقيه واتسمت دفعة من دفعات الكلية الحربية هناك على اسمه ، واتمنح اسمه براءة الوسام العسكرى الأكبر من الحكومة السورية ، وكمان صممت الجمعية الخيرية بقرية المشتاية فى حمص تمثال له موجود فى حوش المدرسة الثانوية المتسمية على اسمه تقديرا لبطولة سليمان الحلبى القرن العشرين زى ما لقبه الناس .

وفى فلسطين اتسمى شارع بإسمه فى مدينة رام الله .

وفى مصر تم إطلاق اسمه على شوارع فى القاهره و الجيزه و الاسكندريه ، واتمنح اسمه براءة النجمة العسكرية من رئيس مصر وقتها جمال عبد الناصر ، وفى سنة 1960 تم انتاج فيلم (عمالقة البحار) من اخراج السيد بدير عن معركة البرلس اللى استشهد فيها جول جمال وكان من بطولة احمد مظهر و عبد المنعم ابراهيم و ناديه لطفى و يوسف فخر الدين و نظيم شعراوى ، وكان اللى مثل دور جول جمال فى الفيلم أخوه (عادل جمال) .

كمان اتمنح اسم جول جمال براءة الوشاح الأكبر من بطريرك إنطاكية وسائر المشرق للروم الارثوذكس بدمشق ، ووسام القديسين بطرس وبولس من درجة الوشاح الأكبر .


</doc>