<doc id="26466" title="بطرس الاولانى (بابا اسكندريه)" url="https://arz.wikipedia.org/wiki?curid=26466">
بطرس الاولانى (بابا اسكندريه)

الباب بطرس الاول المعروف بإسم (بطرس خاتم الشهداء) كان بطريرك اسكندريه و بطريرك الكرازه المرقسيه نمره 17 (300 - 311). اتعرف بإسم " خاتم الشهدا " اكمنه كان اخر بطريرك يعدموه الرومان اللى كانو محتلين مصر و بيضطهدو المسيحيين. استشهد فى عصر اضطهاد مكسيميان.

بطرس كان تلميذ للبابا ثاؤنا و درس فى المدرسه اللاهوتيه اللى كان بيديرها القسيس أرشلاوس. رسمه البطريرك ثاؤنا شماس و بعدين رقاه لقسيس. بعد وفاة استاذه ثاؤنا اترسم بطريرك فى امشير سنة 300م فى عهد الامبراطور ديكولتيانوس.

إضطهاد الرومان لمسيحيين مصر وصل لدرجه عنيفه جداً فى عهد الأمبراطره الرومان ديكولتيانوس و مكسيمان. البطريرك بطرس شاف رعيته فى خطر كبير و الرومان نازلين فيهم تنكيل و قتل و ان المسيحيين المصريين بيهربو للصحارى و يستخبو فى الكهوف فبقى يطوف فى نواحى مصر عشان يشجع الناس و يعزيهم ، لكن لما راح ليكوبوليس ( اسيوط دلوقتى ) لقى ان اسقفها ميليتس خرج من المسيحيه و بقى على دين الرومان فكلمه وحاول يرجعه لكن كلامه ماجابش نتيجه و اتحول ميليتس لعدو ليه فبقى يشنع عليه و يتهمه بحاجات مش حقيقيه و اخترع بدع و انضم ليه آريوس لكن انفصل عنه فعمل البابا بطرس مجمع فى اسكندريه سنة 306 عشان يشوف حل للموضوع. لكن فى سنة 311 امر الامبراطور مكسيميان بالقبض على البطريرك بطرس بحجه من الحجج اكمنه كان متغاظ منه لإنه كان بيهاجم الدين الرومانى و بيواسى المسيحيين و بيشجعهم. و راح مكسيمان بنفسه على مصر و اضطهد المسيحيين و عذبهم و قبض على البطريرك بطرس و سجنه و امر بقطع راسه اذا رفض السجود للألهه الرومانيه و اتجمهر المسيحيين على باب السجن فإتأجل قطع راسه لتانى يوم من غير ما المتجمهرين ياخدو بالهم و قطع الرومان راسه.

قبل اعدام البابا بطرس و هو بيصلى بيتقال ان بنت كانت بتصلى جنب المكان فسمعت صوت من السما بيقول : بطرس اول أسامى الرسل و بطرس اخر شهدا اسكندريه ". أعدم الرومان البطريرك بطرس بقطع راسه فى 29 هاتور سنة 311م بعد ماقعد على كرسى اسكندريه 11 سنه. لما راح المسيحيين تانى يوم لمكان الاعدام لقو القديس الشهيد و راسه مفصوله عن جسمه و البنت و ابوها قاعدين جنبه يحرسوه فلزقو راسه فى جسمه و لفوه فى حصيره و اخدوه على الكرازه و قعدوه على كرسى القديس مرقس. وقت البطريرك بطرس ماكان عايش كان بيرفض انه يقعد على الكرسى و بيقعد على سلمته التحتانيه كتواضع و احترام للقديس مرقس.

خلفه البطريرك ألكسندروس الاول على حسب وصيه منه.




</doc>