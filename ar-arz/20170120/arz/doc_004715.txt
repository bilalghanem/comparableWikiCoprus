<doc id="20981" title="خالد سعيد" url="https://arz.wikipedia.org/wiki?curid=20981">
خالد سعيد

خالد محمد سعيد (27 يناير 1982- 6 يونيه 2010)- هو الشاب الي قتلو شعل ثورة الغضب المصرية. معروف كمان باسم بشهيد الطوارئ و بضحية التعذيب و شهيد اسكندريه. شاب مصرى عنده 28 سنه بيتواجه اتهام من اشخاص من البوليس المصرى فى اسكندريه انهم عذبوه و ضربوا لحد ما مات

الرواية التى انتشرت على الأنترنت و اكدتها منظمات حقوقيه وكانت الحافز الاساسى والشرارة لحشد الشباب و تشجيعهم على التظاهر وتروى ان خالد معروف انه سمعته كويسه و انه طيب و عمره ما اتورط فى,او عمل, مشكلة و كدبوا كلام البوليس اللى حاول باشرس الطرق الانكار وتشويه سمعة شهيد الطوارئ ان اتنين مخبرين اقتحموا سيبر انترنت كان قاعد فيه و لما رفض اسلوب تفتيش المخبرين للناس, اللى كان شيفوه انه مش من حقهم خصوصا ان محدش عمل حاجه, ضربوه لحد ما مات و بعدين اخدوه للقسم و حطوا لفة فيها مخدرات فى بوءه عشان يبرروا بيها اللى حصل و عشان يخدعوا الطب الشرعى و ان الشهود اللى اتجابوا شهدوا زور خصوصا ان فيه شهود كتير شافوا العكس و ان خالد اتضرب حتى الموت و مكانش معاه حاجة. و أكد جيرانه و سكان المنطقة اللى كان ساكن فيها " انه كان مثال للشاب المحترم, وانه كان بيعشق المزيكا و انه ابن عيلة محترمة (ولاد ناس) و انهم ميسورين الحال و عمره ما عمل مشاكل".

قال صاحب السيبر (محل الانترنت) اللى كان خالد قاعد فيه, " ان خالد دخل السيبر كعادته و راح لصاحبه نبيل, ناشط سياسى على الإنترنيت, و قتها دخل اتنين مخبرين, كل واحد من باب شكل للمحل, و منعوا ان حد يخرج من السيبر و طلبوا تفتيش الكل و انهم راحوا مكتفين خالد و ضربوه و لما حاول يقاوم و يفلت منهم راحوا ضربين راسه برخام المحل, و بعدين راحوا سحبينوه بره المحل و هو فاقد الوعى و فضلوا يضربوا راسه فى بوابة حديد جنب السيبر لحد ما مات و انهم بعد كدا سحبوا خالد و رموه فى بوكس بوليس (عربية بوليس) و مشوا بيه و بعدين رجعوا بعد عشر دقايق, مع عدد من افراد البوليس, و رموا خالد فى الشارع و بعدين جت الاسعاف بعد فتره. و اكد الكلام دا عدد من الشهود العيان من الاهالى و قالوا ان افراد من امناء الشرطه هددوا اصحاب المحلات التانيه انهم ميقدموش اى شهادة لوسائل الاعلام و الا حيتعرضوا للاعتقال و التعذيب.

قالت والدة خالد السيدة ليلى مرزوق فى حوار مع جرنال الشروق " ان الاسباب الحقيقية وراء قتل ابنها على إيد ظابط شرطة و اتنين مخبرين, و قالت انه كان معاه فيديو بيحتوى على لقطات لواحد من ضباط القسم و المخبرين و هما بيتاجروا فى المخدرات, و انه قام بنشر الفيديو دا بين صحابه و معارفه لفضحهم, و الموضوع دا كان من حوالى شهر, و قال انه حيعمل مدونة على النت عشان يفضح الضباط و المخبرين و يورى انه فيه تجاوزات و فساد. كمان قالت انها طلبت منه اكتر من مرة انه مينشرش الفيديو دا عشان محدش يئذيه بس هو رفض.

قضيته اتشهرت بشدة فى مصر و فى العالم بسبب مواقع التواصل الإجتماعي وبالأخص الفيسبوك ووصلت لجمعيات حقوق الانسان خارج مصر وتسببت لعدد كبير من الوقفات الاحتجاجيه و المظاهرات فى مصر . ويتحاكم اتنين من المخبرين الأن بتهمة استعمال القسوه معه و القبض عليه بدون وجه حق و تعذيبه الى أن مات.

شوف المقال المخصص للتطورات التي تحصل لقضيته فى تطورات قضية قتل خالد سعيد

كلنا خالد سعيد هيا صفحة مصرية على الفيس بوك اتعملت لما الشاب خالد محمد سعيد اتقتل بوحشية من كتر الضرب على ايد اتنين مخبرين فى سيبر فى سيدي جابر و البوليس قال انه كان معاه لفة بانجو و بلعها علشان كده مات ، اللى عمل الصفحة هو الناشط السياسي وائل غنيم و عبد الرحمن منصور


جروب كلنا خالد سعيد فى الفيس بوك /* http://www.facebook.com/ElShaheeed?ref=ts */



</doc>