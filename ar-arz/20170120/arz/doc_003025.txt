<doc id="9796" title="قلب" url="https://arz.wikipedia.org/wiki?curid=9796">
قلب

القلب (نطق مصرى : ئلب) هو عباره عن عضو عضلى تبع الجهاز الدورى وظيفته ضخ الدم الاوعيه الدمويه بتاعة الحياوانات الفقاريه و منها الانسان.العلم اللى بيدرس القلب اسمه علم الكارديولوجيا من كارديا (καρδιά) باليونانى اللى معناها قلب. القلب بتاع الانسان حجمه صغير بالنسبه للمجهود الكبير اللى بيقوم بيه و تقريبا بيبقا قد قبضة الايد المضمومه ووزنه بيتراوح ما بين 250 و 300 جرام فى الستات و ما بين 300 و 350 جرام فى الرجاله. القلب بيدق من 60 - 90 دقه فى الدقيقيه و فى فترة حياة الانسان كلها بيدق القلب 2.5 بيليون دقه.

قلب الانسان موجود تقريبا فى نص الصدر و بيميل شويه ناحية الشمال، بين الرئتين و ورا عضمة الصدر 
القلب البشرى شكله زى الكمترايه المقلوبه و بيتكون من اربع اوض (فراغات): بطينين تحت و اذينين فوق. فى صمام بيفصل كل اذين عن البطين اللى تحته، الصمام الميترالى بيفصل الاذين الشمال عن البطين الشمال و صمام الترايكابسيد بيفصل الاذين اليمين عن البطين اليمين.

القلب من فوق مرتبط بيه كذا وريد و كذا شريان. الاورطى هو اكبر الشرايين فى جسم الانسان ووظيفته هى نقل الدم المليان مغذيات و اوكسجين من القلب لبقية مناطق الجسم. الشريان الرئوى كمان من الشرايين الكبيره و شغلانته انه يغذى الرئتين بالدم و من اهم الشرايين كمان الشريان التاجى و دا مهمته انه يغذى القلب نفسه بالدم. فى وريدين كبار كمان مهمتهم توصيل الدم من الجسم تانى للقلب: الوريد الاولانى اسمه سوبيريو فينا كافا (الفوقانى) و الوريد التانى اسمه انفيريور فينا كافا (التحتانى).


</doc>