<doc id="27313" title="النادى المصرى" url="https://arz.wikipedia.org/wiki?curid=27313">
النادى المصرى

النادى المصري هو كيان رياضي مصري بيعتبر من الانديه صاحبة الشعبيه فى مصر وصاحب الشعبيه الاكبر فى مدينة بور سعيد. نادي عريق اتعمل سنة 1920, بقاله اكتر من 90 سنة. النادي بيسموه "زعيم القناه" لانه اول نادي للمصريين اتعمل فى منطقة القناه وكمان لانه اكتر نادي كسب دوري منطقة القناه, وبيلقبوه كمان بالنسور الخضر علشان شعاره النسر الاخضر.

النادى المصري اتأسس فى سنة 1920 علشان يكون اول نادي للمصريين فى بور سعيد ومنطقة القناه كلها لمواجهة اندية الاجانب اللى كانت كتيره وقتها فى بور سعيد كنوع من مقاومة الاحتلال الاجنبي بكل الطرق علشان كده سموا النادي باسم المصري عشان يتحدوا الاجانب واختاروا اللون الاخضر لون فانلة النادي علشان دا كان لون علم مصر وقتها بعد ثورة 1919 ودستور 1923. المصري واحد من اهم الانديه فى تاريخ الكوره المصريه وهو اكتر نادي شارك فى الدوري المصري بعد الاهلي والزمالك لانه غاب مرتين بس عن الدوري بسبب تأثير العدوان الثلاثي سنة 1956 على بور سعيد والنادي. طول تاريخه لحد النهارده فاز المصري ب22 بطوله رسميه هى 17 مره بطولة دوري منطقة القناه و3 مرات كاس السلطان ومره كاس الاتحاد المصري التنشيطيه سنة 1992 ومره كاس مصر سنة 1998.

جماهير المصري كبيره جدا فى بور سعيد وبشكل اقل فى محافظات تانيه ومعروفه بحماسها الكبير وحبها الشديد لفريقها علشان المصري من بدايته كان معبر عن الهويه الوطنيه وخصوصية البورسعيديه وعلشان كده دايما جماهير المصري بتملا مدرجات الستاد وبتروح وراه فى كل مكان.

المصري طلع لاعيبه موهوبه كتير زى عبد الرحمن فوزي صاحب اول جولين لمصر فى كاس العالم والسيد الضظوي اول هداف فى تاريخ الدوري المصري وواحد من القليلين اللى جابوا اكتر من 100 جول فى الدوري ومسعد نور النجم الاشهر فى تاريخ النادي وجمال جوده وطارق سليمان وابراهيم المصري وغيرهم من اللاعيبه المهمين اللى لعبت فى المصري زي التوأم حسام حسن و ابراهيم حسن .


.Total number of trophies: 22





</doc>