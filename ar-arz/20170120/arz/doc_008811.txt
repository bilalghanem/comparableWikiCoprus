<doc id="19204" title="ديفيد روبرتس" url="https://arz.wikipedia.org/wiki?curid=19204">
ديفيد روبرتس

ديفيد روبرتس "David Roberts " (ادنبره، اسكتلندا، 24 اكتوبر 1796 - 25 نوفمبر 1865، فنان و رسام اسكوتلندى اشتهر برسم معالم مصر و اثارها و مدنها و قراها بعد ما عمل رحله لف فيها فى بلاد الشرق من سنة 1838 لسنة 1839.

اتعلم روبرتس رسم اللوحات الزيتيه سنة 1820 وبعدها بسنتين راح على لندن و اشتغل فى تصميمات و تلوين المسارح لغاية ما اتفرغ للرسم سنة 1829 و بعدها بسنتين انتخبوه رئيس لجمعية الفنانين البريطانيين.

وصل روبرتس اسكندرية سنة 1838 و استقبله محمد على باشا فى سرايته فى اسكندرية فى 16 مايو 1839 وبعدين اخد مركب نيلى و راح على القاهره و منها راح على سينا و عداها و زار البتراء و الخليل و القدس و بعدين كمل رحلته و زار نابلس و الناصره و طبريه و غيرها لغاية ما وصل لبنان و من هناك سافر على لندن فى شهر مايو سنة 1839.

لمدة عشر سنين بعد رجوعه من الشرق نشر 247 من رسوماته فى ست مجلدات هى "مصر" و "النوبه" و "الأراضى المقدسه" و "أدوم" و "سوريا" و "الصحارى العربيه". الاعمال دى نشرتها دار نشر "إف جي موون" فى لندن من 1842 ل 1849.

من بين لوحاته فيه كذا لوحه بتصور معالم مصر زى "قناطر على النيل"، و "جامع الغورى"، و "باب زويله"، و "مقياس النيل فى جزيرة الروضه"، و "شجرة العيله المقدسه"، و "قصر محمد على"، و "مسله فى الاقصر"، و معبد الكرنك، و "معبد ايزيس فى اسوان"، و "معبد ابو سمبل"، و "منظر پانوراماى لابو الهول و الاهرامات وراه". و رسم لوحات تانيه لـپيترا و معبد بعلبك.
روبرتس عمل رحلات تانيه ل اسبانيا و رسم كاتدرائية سيفييا، و سافر طنجه و ايطاليا (1851-1853) و رسم قصر الدوقيه فى ڤينيسيا و رسم مناظر داخليه من كنيسة القديس بطرس فى الڤاتيكان فى روما.

ابنه ديفيد روبرتس جونيور، طلع هو كمان فنان و رسام بألوان المايّه.



</doc>