<doc id="33095" title="رودلف هس" url="https://arz.wikipedia.org/wiki?curid=33095">
رودلف هس

رودولف والتر ريتشارد هس ( 26 ابريل 1894- 17 اغسطس 1987) كان سياسى المانى نازى ، كان نائب هيتلر فى الحزب النازى و مساعده من اول 1930 لحد 1941. كان محبوس مع هيتلر فى سجن لاندسبرج ، بسبب محاولة انقلاب بير هول اللى قام بيها الحزب النازى ، و قتها هيتلر ملاه عليه المجلد الاول من كتاب كفاحى . لما ابتدت الحرب بين المانيا النازيه و الاتحاد السوفييتى سافر على اسكوتلاندا عشان يحاول يعمل لوحده صلح مع المملكة المتحدة بس اتقبض عليه و بقى اسير حرب. بعد الحرب العالميه التانيه كان من اللى اتحاكموا فى محكمة نورنبيرج و اتحكم عليه بالسجن مدى الحياة و مات منتحر فى سجن فى برلين سنة 1987.
رودلف هس اتولد فى اسكندريه لعيلة المانيه غنيه عايشيين فى مصر . فى سنة 1908 استقروا فى المانيا و راح هس درس بيزنيس فى سويسرا و اتطوع فى الجيش الالمانى فى الحرب العالميه الاولى ، بعد الحرب درس اقتصاد و علوم سياسية فى جامعة ميونيخ.
رودلف سمع هيتلر بيتكلم فى ميونيخ فى مايو 1920 و اعجب بكلامه و بكاريزمته و انضم للحزب النازى و بقى من اوائل المنضمين للحزب و بقى مساعد لهيتلر. بعد محاولة انقلاب بير هول اللى قام بيها الحزب النازى ، اتسجن هو و هيلتر فى سجن لاندسبرج. فى 1930 اخد منصب نائب الفوهرير و بقى نائب هيتلر فى الحزب النازى .
لما دخلت المانيا النازيه حرب مع الاتحاد السوفيتى , هس كان شايف ان من مصلحة المانيا انها تعمل صلح مع المملكة المتحدة و تتفرغ للحرب مع الاتحاد السوفيتى عشان كده قرر انه حيسافر لوحده و من غير ما يقول لحد على اسكوتلاندا عشان يحاول يعمل الصلح ده و يخلى المانيا تكسب مكاسب ديبلوماسيه ، بس اتقبض عليه و اتسجن فى برج لندن . تفاصيل اللى حصل بالضبط مش واضحة بس بيتقال ن السلطات البريطانية عندها وثائق بتبين اللى حصل.
بعد الحرب العالميه التانيه كان من اللى اتحاكموا فى محكمة نورنبيرج و اتحكم عليه بالاعدام و بعيدن اتخفف بالسجن مدى الحياة ، عشان مكنش بكامل قواه العقليه . فى 17 اغسطس 1987 لقوه منتحر فى زنزانته و مات فى سجن فى برلين سنة 1987.


</doc>