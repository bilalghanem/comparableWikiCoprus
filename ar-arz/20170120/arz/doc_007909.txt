<doc id="3932" title="توماس اكويناس" url="https://arz.wikipedia.org/wiki?curid=3932">
توماس اكويناس

توماس اكويناس ، القديس Thomas Aquinas , توما الأكوينى (1225 - 1274 م) كان كاهن دومينيكانى و فيلسوف و لاهوتى ايطالى من الكنيسه الكاتوليكيه بيعتبر اعظم ممثل للفلسفه الاسكولائيه. من اشهر تلاميذ البرت الكبير فى باريس ، راح وراه كولون فى سنة 1248 و رجع باريس و بقا استاذ فى اللاهوت. عارض الفلسفه الرشديه اللاتينيه و قضى اخر ايام حياته فى نابولى.

بيمتاز مذهب توماس الاكوينى بالتفريق بين الفلسفه و اللاهوت حيث انه كان بيعتبر ان الفلسفه بتعتمد على العقل وحده لكن اللاهوت بيعول على الوحى من غير انكار للعقل ، بالطريقه دى قرب بين الفلسفه و الدين. كان بيثق فى العقل اللى يقدر يبرهن على وجود الاله و صفاته و يقدر يوصل للمعرفه اليقينيه. استعان بأفكار ارسطو و افلاطون و ابن رشد لانهم عنده كانو بيعتمدو على العقل السليم.

ليه مؤلفات كتيره بتتناول الفلسفه و اللاهوت و فسر معظم كتب ارسطو و شرح اجزاء من الكتاب المقدس و كتب كمان فى التربيه و القانون. لغاية دلوقتى لسه فلسفته حيه فى التعليم الدينى و عند طايفه من الفلاسفه المعاصرين زى جيلسون و مارتيان.



</doc>