<doc id="7596" title="النادى الاسماعيلى" url="https://arz.wikipedia.org/wiki?curid=7596">
النادى الاسماعيلى

نادى الاسماعيلى صرح كروي مصري بيعتبر تالت نادي فى الشعبيه فى مصر بعد الاهلي والزمالك. بيسموه فى مصر والبلاد العربيه برازيل العرب، ده للكوره الحلوه اللى بيقدمها واللي بتشبه طريقه لعب البرازيل. والاسماعيلي نادي قديم اتعمل سنه 1924 - يعني عمره النهارده 91 سنه. وأشهر القابه فى مصر الدراويش.

الاسماعيلي كان تاني نادي مصري بياخد بطوله الدوري العام من بره القاهره وده كان سنه 1967. وبعدها بتلات سنين كان اول نادي مصري وعربي بياخد بطولة ابطال افريقيا، وده كان يوم 9 يناير سنة 1970 لما غلب يومها فريق الانجلبير بطل الكونغو 3/1 بالأجوان اللى جابها سيد عبدالرازق (بازوكا) وعلي أبوجريشه اللى بيسموه فاكهة الكوره المصريه. والماتش ده مش هايتنسي لأنه كان أكتر ماتش بيحضره جماهير فى مصر فى استاد القاهره الدولي، يومها جه الماتش حوالي 120 الف متقرج مع ان سعة الاستاد ساعتها كانت 100 الف بس.

والاسماعيلي طلع لمصر لعيبه كتير كان اشهرهم المرحوم رضا وشحته والعربي والسقا وميمي درويش وسيد عبدالرازق وعلي ابوجريشه واسامه خليل وحازم وعماد سليمان وكتير غيرهم. ويمكن اشهرهم دلوقتي حسني عبد ربه اللى اختاروه أحسن لاعب فى بطولة افريقيا الاخيره اللى مصر خدتها سنه 2008.

وبطولات الاسماعيلي مش كتيره ومش بتناسب الكوره اللى بيقدمها ولا المنافسات اللى بيخشها. الاسماعيلي خد تلات بطولات دوري سنه 1967 و1991 و2002 وبطولتين كاس مصر سنه 1997 و2000 وبطوله واحده لدوري منطقة القناه وبطوله كاس الأنديه الافريقيه سنه 1967.

والاسماعيلى له شعبيه كبيره فى مصر واكبر فى كل الدول العربيه. وله شويه مواقع على الانترنت اشهرهم هوه موقع اسماعيلي اون لاين

ليستة نوادى كرة القدم المصريه


</doc>