<doc id="6704" title="مدرسة المشاغبين" url="https://arz.wikipedia.org/wiki?curid=6704">
مدرسة المشاغبين

مدرسة المشاغبين دى مسرحيه مصريه مشهوره , و بتتكلم عن الاخلاق الوحشه و البوظان اللى بقت موجوده ف المدارس فى مصر , بعد نكسة 67 اللى مصر اتورطت فيها و بعد الانفتاح الاقتصادى اللى السادات عمله , بطريقه كوميديه . المسرحيه نجحت جدا و بتعتبر سبب الشهرة الرئيسى لممثلين كبار دلوقتى زى عادل امام و سعيد صالح و احمد زكى و يونس شلبى ،كتبها الكاتب المسرحى على سالم.

1- شخصية " بهجت الأباصيرى " : القائد بتاع الفصل و زعيم الشله ، مع إنه بيلاقي نفسه فى كتير من الاحيان " زعيم أونطه " ، عنده كاريزما و بيئثر تأثير جامد على اللى معاه فى المدرسه ، أبوه من اغنى اغنيا صاحب سلسلة أكزخانات (صيدليات) معروفة ، و عاوزه يتخرج من المدرسه و يدخل كلية الصيدله و يمسك إدارة ألاكزخانات بتاعة العيله ، بس " بهجت " مش راضى ، و لعب الدور دا " عادل إمام " .

2- شخصية " مرسى الزناتى " : صاحب بهجت و الدراع اليمين بتاعه ، بس نسوانجى و قليل الادب ، يعني لا حياء يلجمه و لا أخلاق تردعه ، دايماً ينط على مدرسة البنات اللى جمب مدرستهم و (بيدّي دروس خصوصية على ئد قوله ) أبوه كمان زي ابو " بهجت " غنى و عنده املاك و عمارات و عربيات ، و عايزه يسيب المدرسه و التعليم و يساعده ف شغله , بس مرسى مش راضى. ولعب هذا الدور "سعيد صالح"

3- شخصية " منصور ابن الناظر " : صحيح هوه يبقى ابن الناظر ، لكنه على طول مع و فى صف صحابه , اللى مجنينين النظار (ابوه) ، ماحدش بيفهم هو عايز يقول ايه فى اغلب الاوقات و على طول زى ما بقوله عليه مابيجمعش ، و لعب الدور دا " يونس شلبى " .

4- شخصية "احمد" : قام بدورها احمد زكى , ولد شاطر و متفوق و فقير , بعكس كل زمايله اللى فاشلين و اغنيا, ابوه متوفى و امه خياطه بتصرف على تعليمه.شاعر و بيبيع شعره للحبيبه مقابل الفلوس, بس مع كدا عنده مشكله فى مادة العربى عشان القطع و الكلام اللى فيه مكلكع و معقد على الفاضى فعشان كدا بيسقط ف الامتحانات.

5- شخصية "الناظر" : قام بدورها حسن مصطفى و اللى بيعانى من الولاد اللى عنده ف المدرسه و مش عارف يعمل فيهم ايه و بيعانى من تصرفات ابنه العجيبه كمان.

6- "شخصية الانسه عفت" : قامت بدورها سهير البابلى مدرسه الفلسفه الجديده اللى بتعتها الوزاره للمدرسه بيعجب بيها الولاد كلهم و بيذاكروا و بيجتهدوا و بينجحوا مخصوص عشانها

7- "شخصية لطفى" قام بدورها هادى الجيار , غاوى غنا و شاطر ف المزيكا و بيعزف جيتار..


</doc>