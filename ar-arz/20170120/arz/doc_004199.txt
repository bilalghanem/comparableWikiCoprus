<doc id="13525" title="فيدل كاسترو" url="https://arz.wikipedia.org/wiki?curid=13525">
فيدل كاسترو

فيدل أليهاندرو كاسترو (Fidel Alejandro Castro Ruz,‏ ‏ )‏ (13 اغسطس 1926 - 26 نوفمبر 2016) كان رئيس كوبا و رئيس الوزاره و امين الحزب الشيوعى فى كوبا وقائد الاعلى للقوات العسكريه, بقى رئيس كوبا من سنة 1959 لما قام بثوره عسكريه, مع صاحبه جيفارا و اخوه راؤول كاسترو ضد حكومه فولغينسيو باتيستا, و حول البلاد لنظام شيوعى و نظام الحزب الواحد.بيعتبر من اكتر الشخصيات اللى اتعرضت لمحاولات اغتيال, و فى 19 فبراير سنة 2008 و قبل خمس ايام فقط من نهايه فتره حكمه اعلن انه لن يرشح نفسه فى مده جديده كرئيس لكوبا او رئيس وزاره او اركان و مسك منصبه لاخوه راؤول كاسترو.

اتولد لعيله كانت من فلاحين مهاجرين من اسبانيا لكوبا , و فى سنة 1945 دخل كليه الحقوق فى جامعه هافانا و تخرج سنة 1950 ثم اشتغل لفتره فى مكتب محاماه صغير و كان عنده طموح كبير ان يبقى عضو فى البرلمان الكوبى, لكن الانقلاب العسكرى الذي قاده فولغينسيو باتيستا و الذي لغاه انتخابات البرلمان و البرلمان, فكون كاسترو مجموعه عسكريه و هاجموا قاعده عسكريه تابعه للحكومه بقياده باتيستا, وفشل الهجوم وقتل 80 شخصا من الذين كانوا معه وقبض عليه و حكموا عليه ب15 سنه سجن, لكنهم تركوه فى مايو 1955 و نفوه للمكسيك , وفى المكسيك كان اخوه راؤول كاسترو يجهز لقياده ثوره من هناك , وتعرف هناك على صاحبه جيفارا الذى جاءه ليساعدهم فى الثوره.

رجع كاسترو و اخوه و جيفارا و بقيه الثوار من المنفى لكوبا فى قارب شراعى و سموا نفسهم حركة ال26 يولو, و بدأ فى ثوره عسكريه ضد الحكومه و سيطروا على مناطق فى كوبا , بالرغم ان كاسترو محددش خطته السياسيه بوضوح للناس مع انه قام بتأميم اراضى فى المناطق اللى سيطروا عليها. الناس فى كوبا خصوصا الفلاحين و العمال كانوا معجابين جدا بالثوار و انضم ليهم عدد كبير عشان يخلصوهم من ظلم حكومه باتيستا, و انضم للثوار عساكر من الجيش الكوبى و عملوا ضد الحكومه حرب عصابات من الجبال و فى الغابات , دعاه كاسترو لاضراب عام و عصيان مدنى فى كوبا و استجاب ليه عدد كبير من الناس. كل الظروف دى خلت رئيس الجمهوريه و رئيس الوزراه باتيستا انه يهرب من البلد فى 1 يناير 1959 , بعد اضراب عام و عصيان مدنى فى البلد جاه بعد دعوه كاسترو و الثوار و قرب الثوار من العاصمه. دخل العاصمه و سيطر عليها جيفارا و معاه 300 من الثوار و بعدين جاه كاسترو و بكدا نجحت الثوره العسكريه. كاسترو قام بتأميم البنوك و المصانع و كل الصناعات المحليه و الاراضى , خصوصا اللى كانت مملوكه للامريكان, و وزع اللى اتبقى من الاراضى على الفلاحيين, دا زود شعبيته عند عامه الناس. فى ابريل من سنة 1961 حصل تدخل عسكرى فى خليج الخنازير بدعم من مخابرات امريكا CIA.عشان يعزلوا كاسترو من الحكم, بس المحاوله دى فشلت و زاودت التوتر بين كوبا و امريكا جامد.

استقال فيدل كاسترو من رئاسة كوبا ومن قيادة الجيش فى 19 فبراير 2008 بسبب عياه و مسك الحكم مكانه اخوه راؤول كاسترو.


</doc>