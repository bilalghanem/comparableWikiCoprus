<doc id="16322" title="انسان فلوريس" url="https://arz.wikipedia.org/wiki?curid=16322">
انسان فلوريس

الهومو فلوريسينسيس (باللاتينى : "Homo floresiensis" يعنى انسان فلوريس) هو نوع جديد من جنس البشر (Homo) اللى انقرضو و اكتشفوه فى اندونيسيا سنة 2003 فى جزيره اسمها فلوريس (و منها خد النوع الجديد دا الاسم بتاعه : فلوريسينسيس).بيعتقد العلما انه عاش لحد قريب خالص و مانقرضش الا من 18,000 سنه بس يعنى لحق البشر المعاصرين الهومو سابينس.فى هيكل عظمى شبه كامل بتاع انثى بالغه و اجزاء من هياكل عضميه بتاعة افراد تانيين لقاهم فريق متكون من علما انثروبولوجيين من اوستراليا و اندونيسيا فى كهف اسمه ليانج بوا فى اندونيسيا.
الدراسات اللى اعملت على العضم و الجماجم اللى اتلقت ادت للعلما معلومات كتيره عن انسان الفلوريسينسيس منها مثلا انه كان طوله حوالى 100 سنتى و ان دراعاته كانت طويله و جمجمته بتساع 380 سنتى مكعب (خصايص قريبه من خصايص الشامبانزى بتاع دلوقتى.) ، بس فى خصايص تانيه بتقربه اكتر لجنس البشر زى مثلا عضمه الدقيق و الوش المبطط و عدد السنان الصغير.العلما اللى اكتشفو الهياكل العضميه صنفوه على انه نوع لوحده ضمن انواع الجنس البشرى و بيفترضو انه نظريا منحدر من الهومو ايريكتوس اللى كان اكبر منه فى الحجم و اقدم منه بكتير على وش الارض و ممكن كمان يكون الجد الاكبر بتاع الانسان العاقل بتاع دلوقتى.
الحجم الصغير بتاع الهومو فلوريسينسيس بيفسره العلما بانه نتيجه لظاهره اسمها التقزم (Dwarfing) و اللى يتقول ان بعض الكائنات لما بتتحبس فى مكان محدود زى جزيره منعزله مثلا بيحصلها تقزم على مدى السنين و بتصغر فى الحجم.


</doc>