<doc id="8035" title="توران شاه" url="https://arz.wikipedia.org/wiki?curid=8035">
توران شاه

الملك المعظم توران شاه ( اتوفى 1250 ) سلطان مصر الأيوبى لفتره قصيره ، ابن السلطان الملك الصالح نجم الدين أيوب كان اخر ملك من الأيوبيه على مصر. مسك حكم مصر فى فبراير سنه 1250 و اغتيل فى فارسكور فى شهر مايو فى نفس السنه.

لما هجمت الحمله الصليبيه السابعه بقيادة الملك الفرنساوى لويس التاسع على مصر و نزلت القوات الصليبيه فى دمياط و احتلتها ، اتوفى السلطان الصالح ايوب اللى كان عيان و بقت مصر من غير حاكم. لكن مراته شجر الدر اتصرفت بحكمه و خبت خبر موت الملك الصالح ، و بعتت الامير فارس الدين أقطاى الجمدار زعيم المماليك البحريه على حصن كيفا عشان يجيب توران شاه يمسك البلد و يقود الجيش. لما وصل توران شاه اتوج بسرعه و راح طوالى ع المنصوره و تمت محاصرة الجيش الصليبى اللى اضطر يهرب فطلع وراه الجيش المصرى و قدر يقضى عليه فى فارسكور و يإسر الملك لويس و قواده و نبلاءه.

بعد ما انتهت الحرب ابتدا توران شاه يضايق المماليك البحريه و شجر الدر و يطالب بمجوهرات ابوه مع انهم حافظوا على عرش ابوه و جابوه مصر و سلطنوه ، و انتهى الموضوع بإغتياله فى فارسكور و مسكت شجر الدر الحكم.


</doc>