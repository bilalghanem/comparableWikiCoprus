<doc id="10158" title="قمر" url="https://arz.wikipedia.org/wiki?curid=10158">
قمر

القمر هو التابع الوحيد الطبيعى اللى بيلف حوالين كوكب الارض و اقرب جسم سماوى ليها من حيث المسافه و اكتر حاجه بتنور فى السما بعد الشمس.القمر بترمز له بالرمز .

جمال القمر من اكتر الحاجات اللى الهمت الشعرا و شعللت الخيال بتاع الشعوب القديمه و اثرت على الاديان و الثقافات و التقاليد بتاعتهم.من زمان و البشر القدام بيقدسو القمر و بيعبدوه و المصريين القدام كانو بيسموه ياح و ربطو بينه و بين الالاه خونسو و الالاه تحوت و سمو اولادهم اسامى مشتقه من كلمه ياح زى احموس و اللى معناها ابن القمر او القمر اتولد.

البحاره القدام اهتمو بدراسة القمر و قدرو يربطو بين حركته و بين ظواهر طبيعيه و نجحو فى انهم يخمنو المواعيد بتاعة المد و الجزر بدقه معقوله.

مع بداية عصر الفضاء ،القمر كان اول مكان يتجه ليه البشر بره كوكب الارض و الوحيد اللى نجحو انهم يمشو عليه و يجمعو معلومات عنه اكتر من اى معلومات جمعوها عن اى جسم سماوى تانى.

القمر عباره عن جسم مكور مليان صخور و بيلف حوالين الارض مره كل 27.32 يوم تقريا و بيلف حوالين نفسه مره كل 29 يوم و 1/2 و بيلف مع الارض حوالين الشمس مره كل 365 يوم بالتقريب.متوسط المسافه بين القمر و الارض (من المركز للمركز) 384,403 كم و قطره فى اعرض حته بيساوى 3,474 كم (اكبر بشويه صغيره من ربع قطر الارض)..

كتلة القمر بتساوى تقريبا سدس (6/1) كتلة الارض و عشان كده الجاذبيه بتاعته بتساوى بس سدس جاذبية الارض و جاذبيته الضعيفه دى ما بتمكنوش من انه يكون عنده غلاف جوى مستقر.درجة حرارة القمر بتتراوح ما بين +127 بالنهار و -173 بالليل و ممكن توصل عن القطبين بتوعه لـ -240.

القمر ماعليهوش اى نوع من انواع الحياه بعكس كوكب الارض ، السما بتاعته سودا طول اليوم و الليل و عشان كدا ما بتبانش فيها اى نجوم


</doc>