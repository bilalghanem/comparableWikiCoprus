<doc id="15420" title="ايزابيل دى ايبيلين" url="https://arz.wikipedia.org/wiki?curid=15420">
ايزابيل دى ايبيلين

ايزابيل دى ايبيلين - Isabelle d'Ibelin - ( بيروت ، 1252 - بيروت ، 1282 ) ، سيدة بيروت Dame de Beyrouth من سنة 1264 لحد وفاتها سنة 1282. بنت جين دى ايبلين Jean d'Ibelin و أليس دى لاروش Alice de la Roche و من احفاد جين دى ايبلين الكبير.

حكمت بيروت بعد وفاة ابوها و اتجوزت سنة 1265 و هى لسه طفله عندها تلاتاشر سنه من هيو التانى Hugh II ملك قبرص لكن اتوفى بسرعه فاتعرفت بإسم " الارمله العذراء ". عملت علاقه مش شرعيه مع جوليان كونت صيدا Julien de Sidon فإتعرضت لإدانه من بابا الكاتوليك.

فى فترة حكمها كان الظاهر بيبرس قاعد على عرش مصر و كان واخد على عاتقه محاربة الصليبيين لكن ما اتعرضش لإيزابيلا و كان لطيف معاها بدرجه كبيره بعكس موقفه من الصليبيين التانيين و عمل معاها معاهده سنة 1269 وصفها فيها بـ " فخامة الملكه الشريفه المبجله .. سيدة بيروت ".

فى سنة 1272 اتجوزت الفارس الانجليزى هامو ليسترانج Hamo l'Estrange و بعدها بسنه و هو بيحتضر ع السرير حط بيروت تحت حماية الظاهر بيبرس لكن ملك قبرص و اورشليم ( ملك اورشليم اسمياً ) هيو التالت Hugh III حاول انه يستخدم ايزابيلا عشان يجذب بارون قوى تانى للشرق فأخدها قبرص بالعافيه عشان يوضب لها جوازه ، فإعترض الظاهر بيبرس بقوه و اجبر هيو التالت على ترجيعها لبيروت فرجعت و بعت لها بيبرس هناك حرس خصوصى من مصر عشان يحميها فعاشت فى بيروت فى سلام و امان تحت حماية الظاهر بيبرس و سلاطين مصر اللى جم بعده لغاية وفاتها سنة 1282.



</doc>