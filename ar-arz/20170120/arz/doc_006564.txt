<doc id="18314" title="تحوتمس التانى" url="https://arz.wikipedia.org/wiki?curid=18314">
تحوتمس التانى

تحوتمس التانى ( حكم من حوالى 1512 ق.م ل حوالى 1504 ق.م ) ملك مصر من الاسره الفرعونيه التمنتاشر. قضى على تمرد حصل فى اراضى مصر فى السودان و بعت حمله تأديبيه على فلسطين لضرب جماعات من البدو. تحوتمس التانى كان ابن تحوتمس الاول و اتجوز اخته المش شقيقه حتشبسوت عشان يقوى مركزه للقعاد على عرش مصر.

فى بداية حكمه زعيم من شمال كوش قرب الشلال التانى اتمرد و هدد الحاميه المصريه فى السودان فبعت تحوتمس حمله لضرب التمرد و معاقبة اللى عملوه فطلعت القوات المصريه و ضربت التمرد و اسرت ابن الزعيم الكوشى و رجعت بيه على مصر من المحتمل لتمصيره و ترجيعه كنايب لمصر فى النوبه ( السودان دلوقتى ). بعدها بعت تحوتمس حمله لضرب جماعه من البدو كانو فى جنوب فلسطين. غير كده مش معروف الكتير عن فترة حكم تحوتمس التانى و اسمه مش موجود بكتره على الاثارات فى صعيد مصر و النوبه ، و من الجايز ان اسمه اتشال بأمر من ابنه تحوتمس التالت.

تحوتمس التانى بنى معبد جنزى صغير فى غرب طيبه كبره ابنه تحوتمس التالت بعد كده. لكن ما اتعثرش على مقبره ليه و المحتمل انه اندفن فى مقبرة ابوه تحوتمس الاول بعد ما حتشبسوت نقلت الاخير لمقبرتها. الدراسات على مومية تحوحتمس التانى بينت انه مات من عيا.

تحوتمس التانى خلف ابن من حريم قصره كان صغير لما اتوفى تحوتمس و ده كان تحوتمس التالت اللى مرات ابوه حتشبسوت بقت وصيه عليه و حكمت فتره بداله.

مش معروف بالتحديد طول المده اللى حكم فيها تحوتمس التانى رغم ان السنه الاولى من حكمه معروفه لكن فى سنة 1900 فيه باحث اثار قال انه شاف نص بيبين انه حكم تمنتاشر سنه ، لكن النص ده ما حدش عتر عليه و الاثريين دلوقتى بيشكو فى اللى قاله الباحث ده ، لكن بشوية معلومات فلكيه قدر العلما يخمنو ان ابنه تحوتمس التالت خلفه سنة 1490 ق.م. مش سنة 1504 ق.م.



</doc>