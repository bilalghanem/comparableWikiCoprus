<doc id="9112" title="مصطفى كامل" url="https://arz.wikipedia.org/wiki?curid=9112">
مصطفى كامل

مصطفى كامل ( القاهره ، 14 اغسطس 1874 - القاهره ، 10 فبراير 1908 ) ، سياسى و خطيب و ثاير وطنى مصرى. اتولد فى القاهره و ابوه " على محمد " كان ظابط وطنى فى الجيش المصرى دخل تلت مدارس ابتدائى و بعدين دخل المدرسه الخديويه الثانويه و اسس فيها جماعه ادبيه وطنيه وجرّب الخطابه و بعد ما خلص الثانوى دخل مدرسة الحقوق سنة 1891 و اتمكن من الفرنساوى و انضم لجمعتين وطنيتين ، و اتعرف على شخصيات وطنيه وادبيه زى اسماعيل صبرى و خليل مطران و بشاره تقلا صاحب جورنال الاهرام وفى سنة 1893 سافر فرنسا عشان يدرس الحقوق و دخل مدرسة الحقوق فى " تولوز "، واتخرج منها و لما رجع مصر رفض انه يشتغل فى وظيفه حكوميه عشان يقدر يتفرغ لقضية استقلال مصر و عشان ما يبقاش خاضع لسلطات الاحتلال الانجليزى. بعته الخديوى عباس حلمى التانى فرنسا و اوروبا سنة 1895 عشان يعرض القضيه المصريه و احتلال الانجليز لمصر و مهاجمة سياسة افلن بيرنج كرومر المندوب السامى البريطانى فى مصر. طاف فى عواصم اوروبا لعرض قضية استقلال مصر و نشر فى الجرانيل الفرنساويه مقالات بتندد بإحتلال الانجليز لمصر و سافر انجلترا و ندد بمدبحة دنشواى اللى ارتكبها الانجليز فى مصر. كان رأيه إن أهم قضيه مصريه فى وقته هى جلاء الاحتلال البريطانى عن مصر و إن موضوعات تانيه زى الحياه البرلمانيه و علاقة مصر مع تركيا و غيرها ممكن تتأجل لغاية خروج الانجليز من مصر.

أصدر جرانيل " اللواء " سنة 1900 ، و اللواء بالفرنساوى و الانجليزى و اشتغل مع الخديوى عباس حلمى التانى واحمد لطفى السيد وعمل جمعيه وطنيه سريه عشان يعارض الاحتلال الانجليزى ، و كون الحزب الوطنى المصرى سنة 1907 ، و قاد مع واحد غنى مصرى معاه فلوس اسمه مصطفى كامل الغمراوى حمله للإكتتاب عشان يلموا فلوس وتأييد بالمال لتأسيس جامعه اهليه مصريه وهى الجامعه اللى اتسمت جامعة فؤاد الاول و اتغير اسمها وبقت دلوقتى جامعة القاهره.

بسبب الجهد الكبير اللى كان بيعمله للدفاع عن حقوق مصر ،ضعفت صحته واتوفى و هو لسه شاب صغير عنده 34 سنه و حزن عليه المصريين . جه بعده زميله محمد فريد وبقى فى رياسة الحزب الوطنى المصرى.

مصطفى كامل هو صاحب جملة " بلادى بلادى لكى حبى و فؤادى " اللى بقت السلام الوطنى المصرى دلوقتى.

من اشهر اقواله :

" الامة التى لا تأكل مما تزرع وتلبس مما لا تصنع امة محكوم عليها بالتبعية والفناء "

" لو لم أكن مصرياً لوددت أن أكون مصرياً "

" لا يأس مع الحياه.. ولا حياه مع اليأس "

" بلادى بلادى لكى حبى و فؤادى "



</doc>