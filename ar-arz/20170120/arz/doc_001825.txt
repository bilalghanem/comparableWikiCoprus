<doc id="5727" title="العصور الوسطى" url="https://arz.wikipedia.org/wiki?curid=5727">
العصور الوسطى

العصور الوسطى فتره بتبدأ من حوالى سنة 500 ، - من وقت سقوط الامبراطوريه الرومانيه الغربيه -. لكن الاراء تختلف بالنسبه لنهاية العصور الوسطى ، فيه اراء بتعتبر انها انتهت مع اكتشاف كولومبوس لامريكا , وفيه اراء تانيه بتعتبر انها انتهت مع بدايات الثوره الصناعيه اللى بدأت فى غرب اوروبا.

بطبيعة الحال ، بسبب الاختلافات التاريخيه و الاقتصاديه و الثقافيه ، التطورات الأوروبيه و مظاهر العصور الوسطى فى اوروبا بتختلف عن مظاهرها فى شرق و جنوب البحر المتوسط و من الصعب تحديد فترة العصور الوسطى فى المنطقه دى اللى لغاية دلوقتى لسه فيها مجتمعات عايشه فى العصور الوسطى او حتى لسه مادخلتهاش و ماظهرش فيها عصر نهضه او ثوره صناعيه مع كل التبعيات فى التفكير و النظم السياسيه و الاجتماعيه و الدينيه و حركة التصنيع زى ماحصل فى اوروبا ، و بالتالى فمش ممكن تطبيق عناصر و مفاهيم و تعريفات العصور الوسطى عليها بقدر ماممكن بس وصف حالها وقت ماكانت اوروبا فى العصور الوسطى.

ظهور القبايل الجرمانيه على حدود الامبراطوريه الرومانيه سبب سقوط الحكومه المركزيه الرومانيه بعد ما فشلت فى الدفاع عن نفسها و ده اتسبب فى تغيير الاوضاع فى اوروبا. المؤرخين بيعتبرو سنة 476 بدايه للعصور الوسطى ، و بيعتبرو نهايتها فى سنة 1453 اللى وقعت فيها القسطنطينيه فى ايد الأتراك العثمانليه ، او سنة 1492 و هى السنه اللى اكتشف فيها كولومبوس العالم الجديد.

فى العصور الوسطى الكنيسه الكاتوليكيه عملت جهد عشان تدعم مركزها بالالتفاف حوالين البابويه لغاية ما بقت قوه بيمتد نفوذها للاجهزه السياسيه و ده سبب وقوع صدام بين الكنيسه و الامبراطوريه. و ظهر نظام الفروسيه اللى ارسى قواعد السلوك ، و ظهر الفن القوطى اللى بيظهر بوضوح فى كنايس الفتره دى و الشعر الموزون اللى ليه قافيه زى فى كتابات دانتى و تشوسر و الصناعه الحرفيه. الحروب الصليبيه اللى اشعلتها الكنسيه الكاثوليكيه عشان توطد مركزها كانت من ظواهر العصور الوسطى اللى حطت بصمتها على الحياه فى الفتره دى

الفكر فى العصور الوسطى مع انه كان خليط لمواضيع غريبه و متناقضه لكن هو اللى مهد لظهور العلوم الحديثه لما ثار الانسان الاوروبى على التقاليد و جمود القوانين اللى بتحكمه و سيطرة الكنيسه و الفكر الدينى و السلطه المستبده فحصلت التغييرات اللى حددت شكل المجتمع الجديد.

فيها اكثر من ظاهره تحدد نهاية العصور الوسطى و بداية العصر الحديث مثل ظهور حركة الاصلاح الدينى فى اوروبا و تغير طرق البحث العلمى ، و اختراع الطباعه ، و عصر النهضه الاوروبيه ، و ترجمات الفلسفه اليونانيه. و بعدها ظهرت تغييرات فى الفكر الكنسى على ايد اللاهوتيين من امثال القديس توماس الاكوينى و جماعات الرهبان اللتي اعطت للحياه مفاهيم و معانى جديده لم تكن موجوده من قبل.



</doc>