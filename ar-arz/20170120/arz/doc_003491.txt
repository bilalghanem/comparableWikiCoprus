<doc id="11822" title="الحمله الصليبيه التامنه" url="https://arz.wikipedia.org/wiki?curid=11822">
الحمله الصليبيه التامنه

الحمله الصليبية التامنه معروفه كمان بإسم حملة الملك لويس التانيه ( 1270 ) ، حمله عسكرية قادها لويس التاسع ملك فرنسا و راح بيها على تونس اللى كان عايز يخليها قاعدة يهاجم منها مصر اللى اتغلب فيها فى الحمله الصليبيه السابعه. بتتسمى الحمله دى كمان " حملة الملك لويس التانيه " لتمييزها عن حملة لويس التاسع على مصر اللى بتتسمى " حملة الملك لويس الأولى ".

بعد ما اتنكست الحمله الصليبية السابعة فى مصر و نفد لويس التاسع بجلده من الاسر بدفع ديه مارجعش فرنسا لكن راح على عكا عشان يجهز حملة جديدة تعوضه خسارته. لويس كان ناوى يهاجم الشام لكن اخوه شارل دانجو (Charles d'Anjou) ملك سيسيليا اقنعه بإنه احسن يطلع بالحمله الجديده على تونس ، عشان يقدر شارل يحقق حاجه من مشروعاتة ضد الدوله البيزنطيه ، و يأمن ملكه فى سيسيليا ، و ينشر المسيحيه فى تونس <ref name="الشيال، 2/157">الشيال، 2/157</ref>.

استغل لويس فرصة حصول مجاعة و وبا فى تونس فبعت لبابا الكاتوليك يطلب منه انه يمده بفلوس و يحمس ملوك اوروبا على المشاركه فى الحمله ، لكن معظم الملوك مابينوش اهتمام بالحمله و حتى المؤرخ جان دى جوانفيل Jean de Joinville اللى كان وياه فى الحمله السابعه على مصر مارضيش ينضم ليها ، لكن كام واحد وافقوا و كان من ضمنهم ملك انجلترا و ملك برشلونه .

لما وصلت اخبار تجهيز لويس لحمله على تونس كتب شاعر تونسى اسمه احمد بن اسماعيل الزيات شعر بيقول :
<ref name="المقريزى، 1/461-462">المقريزى، 1/461-462</ref>

ملك تونس ابو عبد الله محمد المستنصر بالله بعت للويس يطلب الصلح و اداله مبلغ 80 الف دينار اخدهم لويس لكن ما عملش صلح ، و نزل فى قرطاجنه بقواته اللى كان عددها حوالى 6000 فارس و 30 الف محارب و قامت معارك اتقتلت فيها اعداد كبيره من الطرفين و لما اوشك التوانسه على الانهزام جاهم الفرج و مات لويس فى 25 اغسطس 1270 .
لما عرف الظاهر بيبرس فى مصر ان لويس راح على تونس وقف هجماته و ضرباته ضد الصليبيين فى الشرق طول صيف 1270 ، و استعد لبعتان الجيش المصرى لتونس و بعت لملك تونس يطمنه ان العسكر حايوصلو و امر بحفر اابيار فى السكه مابين مصر و تونس ، لكن لويس اتوفى مع ابنه جان تريستان ( جان الحزن ) بمرض الطاعون و انتهت تهديداته. جان تريستان كانت خلفته مراته " مرجريت دو بروفنس " Marguerite of Provence فى دمياط و لويس فى الاسر وقت الحمله السابعه ، و خلصت الحمله الصليبيه التامنه على كده و خلف لويس اخوه شارل داجوا اللى ماقدرش يحقق اى نصر و اضطر للتفاوض مع ملك تونس و انتهت المفاوضات بالاتفاق على الجلاء و دفع ملك تونس مبلغ ليه مع حصول الفرنساويه على شوية امتيازات فى تونس .

الأمير ادوارد ( اللى بعدين بقى ادوارد الأول ملك انجلترا ) كان ناوى يطلع على تونس عشان يساعد لويس و يطلعوا منها بقواتهم مع بعض ، لكن لما وصل و جاله خبر موت لويس و ان الفرنساويه بيوضبو نفسهم للرجوع على فرنسا راح على سيسيليا و منها على قبرص عشان يجهز حملته اللى اتعرفت بإسم الحمله الصليبيه التاسعه .



</doc>