<doc id="27909" title="محتسب" url="https://arz.wikipedia.org/wiki?curid=27909">
محتسب

المحتسب شغلانته اسمها " الحسبه " ، و هو شخص كان بيعينه السلطان فى مصر المملوكيه لمراقبة الأسواق و الدكاكين و التفتيش على المكاييل و الموازين اللى بيستخدمها التجار لمنع الغش ، و منع تحميل المراكب بأكتر ما تحتمل حمولتها لسلامة الركاب ، و منع ضرب المعلمين لصبيانهم. المحتسب كانت من مهامه لم الضرايب من الأسواق و ساعات حط تسعيره جبريه و كان السلطان بيعاقب المحتسب لو رتفعت الاسعار فى الاسواق من غير سبب. المحتسب كان ليه مندوبين و مساعدين بيلفو فى الأسواق و وظيفة الحسبه كانت وظيفه كبيره من وظايف الدوله مايمسكهاش غير واحد على مستوى عالى من العلم و الخلق و اتولاها مؤرخين مشاهير زى المقريزى و بدر الدين العينى و ابن العديم ، لكن ساعات اتولى الشغلانه امرا كبار و كان اولهم الامير متكل بنا الشمسى عن طريق السلطان المؤيد شيخ سنة 1413 و فى أواخر العصر المملوكى إتولاها جان بردى الغزالى فى عهد السلطان الغورى و جان بردى كان من مماليك السلطان الأشرف قايتباى. الزينى بركات بن موسى كان كمان من المحتسبين اللى اشتهروا بعد ماكتب الاديب المصرى جمال الغيطانى عنه رواية " الزينى بركات " اللى اترجمت لكذا لغه و نالت شهره عالميه.


</doc>