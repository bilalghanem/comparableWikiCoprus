<doc id="14166" title="سيد مكاوى" url="https://arz.wikipedia.org/wiki?curid=14166">
سيد مكاوى

سيد محمد سيد مكاوى اشتهر بإسم الشيخ سيد مكاوى ( القاهره ، 5 مايو 1927 - القاهره، 21 ابريل 1997 ) ملحن و مطرب مصرى موهوب اتولد فى حى الناصريه فى السيده زينب فى القاهره فى 5 مايو 1927.

وجهته اسرته لحفظ القرآن بعد ان فقد عينه نتيجة للجهل الطبي ايام زمان و تعلم الانشاد الدينى فبقى يقرا قرآن و يأدن فى جوامع ابو طبل و الحنفى فى حى الناصريه. بعد ما دخل سن الشباب بقى يتابع اساطين الانشاد و التلاوه و يتعلم منهم و يقلدهم و ساعدته امه على كده فكانت بتشترى له اسطوانات قديمه من بتوع الروبابيكيا ، و اتعرف على اتنين صاحبهم هما اسماعيل رأفت و محمد رأفت و كانو من ولاد الاغنيا و بيحبو المزيكا و واحد فيهم كان بيعزف ع الأنون و التانى ع الكمنجه ، و كونو هما التلاته تيريو و بقو بيشاركو فى حفلات المعارف و الصحاب.

اتقدم سيد مكاوى للجنة الاذاعه المصريه عشان يختبروه كمغنى فنجح فى الاختبار واعتمد و غنى اول اغنيه و كان اسمها " محمد " من الحان عبد العظيم عبد الحق. و بعدها غنى كمان اغنيه لأحمد صدقى و لحن ل محمد عبدالمطلب تلت اغانى هما " اتوصى بيا " و " قلت لابوكى عليكى و قالى " و " كل مرة لما أواعدك " و عمل اغنيه ل شريفة فاضل اسمها " مبروك عليك يا معجبانى يا غالى " و اغنيه ل ليلى مراد اسمها " حكايتنا احنا الاتنين " و ل شاديه عمل " هوى يا هوى ياللى انت طاير " و ل نجاة الصغيره " لو بتعزنى " و ل صباح " انا هنا يا ابن الحلال "لطيفة "عندك شك ف اية".

سيد مكاوى كان ليه الفضل فى ابتكار مقدمات غنائيه لمسلسلات الراديو و التلفزيون المصرى و لحن مقدمات كتيره لمسلسلات مشهوره زى " شنطة حمزه " و " رضا بوند " و " عمارة شطاره " و غيرها.

الراديو المصرى قدم فى شهر رمضان حلقات اسمها " المسحراتى " بيلحنها كذا ملحن و ادو سيد مكاوى تلت حلقات فقدمها بالطبله من غير فرقة مزيكا و نجحت جداً فإدوله كل حلقات رمضان اللى بعده.

شارك سيد مكاوى فى احتفالات مصر الوطنيه بالغنا و التلحين و كانت ليه تلت محطات فنيه مهمين فى مسيرته الفنيه مع صلاح جاهين فى اوبريت الليله الكبيره و الرباعيات و مع ست الغنا المصرى ام كلثوم بتلحينه ليها اغنية " يامسهرنى " و لحن لها اغنيه تانيه اسمها " اوقاتى بتحلو " اللى كانت المفروض تغنيها لكن اتوفت قبلها.

كرمته مصر بوسام العلوم والفنون من الدرجه الأولى ، و اتوفى فى 21 ابريل 1997 و ساب لمصر تراث فنى جميل و اصيل.



الارض بتتكلم عربي


تمثيل 
موسيقى 

شخصيات مصريه مشهوره



</doc>