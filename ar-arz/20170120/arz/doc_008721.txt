<doc id="18270" title="روجر بيكون" url="https://arz.wikipedia.org/wiki?curid=18270">
روجر بيكون

روچر بيكون Roger Bacon ( ايلشستر، سومرسيت ، حوالى 1214 - اكسفورد ، محتمل 11 يونيه 1294 ) ، عُرف بإسم " المدرس العجيب " Doctor Mirabilis ، و سُمى " بيكون الاول " ( قبل فرانسيس بيكون ). فيلسوف انجليزى و باحث طبيعى ، شغف بالعلوم الطبيعيه و كان يقومبإجراء تجارب و مشاهدات للظواهر الطبيعيه. مع انه عاش فى فتره قاحله حضارياً كان سائداً فيها الفكر الدينى المسيحى و التفسيرات الخرافيه لكنه اهتم بالرياضيات و اعتبر ان التجربه وحدها هى الوسيلة لليقين فى العلم و اتسبب اهتمامه الكبير بالكيمياء لاتهام القساوسه المسيحيين و غيرهم ليه بإنه سحار. من افكاره الفلسفيه ان الحكمة و الإيمان لا ينفصلان.

روچر بيكون كان راهب زى كل علما وقته لإن اياميها الاديره كانت هى مراكز الثقافه فى اوروبا. ، لكن رغم كده كانت ليه رؤيه علميه لدرجة انه كان بيقول ان دراسة الرياضيات بتساعد على فهم الدين و هو بكده بيعتبر من رجال العصور الوسطى مش من رجال النهضه لانه كان بيعتقد ان الهدف من المعارف الانسانيه هى خدمة الدين و دى حاجه طبيعيه لانه اتوفى سنة 1294 و التاريخ الرسمى لبداية النهضه هو 1453. لكن مع كده خدم النهضه من ناحية انه دعا لجمع المعارف بملاحظة الطبيعه و كان بيقول لو فكرنا فى موضوع و وصلنا لنتيجه فلازم نمتحن النتيجه بالتجربه عشان نشوف اذا كان فيه فرق بين قياس الذهن و قياس الايد ، او التفكير المجرد و التجربه العلميه.

مؤلفاته كان فيها كلام بيُعتبر غريب بمفاهيم العصور الوسطى فكان مثلا بيتكلم عن مراكب بتمشى فى البحر بقوة البخار و ادوات بتكبر و تصغر زى التليسكوب و الميكروسكوب و حاجات تانيه عرضته للاتهام بالسحر. الافكار دى و اهتماماته بالكيميا كانت نتيجتها ان الكنيسه اتهمته بالهرطقه و اتسجن اربعتاشر سنه و حظر البابا مؤلفاته.



</doc>