<doc id="7759" title="جامعة القاهره" url="https://arz.wikipedia.org/wiki?curid=7759">
جامعة القاهره

جامعة القاهرة ، اتنشئت سنة 1908 فى القاهره باسم الجامعة المصرية نتيجة لزيادة الوعى الوطنى و الحركه الوطنيه فى مصر. اتبرع الوطنيين من الشعب المصرى بالفلوس و الاطيان عشان تتعمل.

الزعيم مصطفى كامل كان بدأ من سنة 1904 يروج فى جورنال " اللواء " بتاع الحزب الوطنى المصرى لفكرة انشأ جامعه مصريه. احمد باشا المناوى كان عايز ينشىء جامعه مصريه على نفته فى باسوس او ابو غيط لكن اتوفى قبل ما ينفذ حلمه لكن الفكره ما ماتتش و اتبارى الكتاب و السياسيين الوطنيين فى الدعوه لعمل اكتتاب لجمع فلوس لإنشاء الجامعه.

بدأ تنفيذ المبادره سنة 1906 على ايد راجل من أعيان بنى سويف اسمه مصطفى كامل الغمراوى و اتبرع بخمسيت جنيه و ده كان مبلغ كبير اياميها ، و فى 8 اكتوبر 1906 اجتمع اشخاص من كبار الوطنيين المصريين من المتحمسين للمشروع و طلعو بيان بيهيب بالمصريين انهم يشاركو فى الاكتتاب و يتبرعو ، و انتخبو لجنه تحضيريه بتتكون من سعد زغلول و قاسم امين وأخنوخ فانوس و محمد راسم و حسن جمجوم و زكريا نامق ومحمد الشيتى ومصطفى الغمراوى وحسين سعيد ومحمد عثمان أباظه و بكده اتشكلت بذرة الجامعه.

اتولى قاسم امين منصب نايب الرئيس بعد سعد زغلول و انعقدت الجلسه التالته يوم 19 يناير 1907 و أعلن قاسم امين إن الخديوى عباس حلمى التانى قرر انه يعمل ولى عهده رئيس شرفى للجامعه. و فى يوم الجمعه 31 يناير 1908 اجتمعت الجمعيه العموميه برياسة قاسم امين و اتقرر قبول الامير احمد فؤاد لرياسة الجامعه، و اجتمعت اللجنه تحت رعاية رئيسها الجديد فى سراية احمد فؤاد باشا يوم 12 مارس 1908 ، و بدأت اجراءات تنفيذ المشروع و اتبرع الخديوى عباس بمنحه سنويه للمشروه مقدارها 5000 جنيه ، و اتعملت حفلة الافتتاح فى مقر جمعية شورى القوانين يوم 21 ديسمبر 1908. و استمر تدفق التبرعات على شكل فلوس و اطيان و قامت الاميره فاطمه بنت اسماعيل باشا بجهد كبير ، و لما عرفت من دكتورها الشخصى محمد علوى باشا ، اللى كان عضو فى مجلس الجامعه ، إن الجامعه بتواجه صعوبات ماليه اتبرعت بعمل وقف من جزء من اراضيها الزراعيه لفايدة الجامعه بحيث تاخد الجامعه ريع الاراضى دى و بكده تضمن تمويل ثابت ، و كمان اتبرعت بمجوهراتها عشان توفر للجامعه سيوله ماليه عاجله ، و فوق كده اتبرعت كمان بأرض عشان تتبنى عليها الجامعه. اتوفت الاميره فاطمه قبل ما تتبنى الجامعه.
بدإت الجامعه المصريه كجامعه اهليه ، و اول كلياتها كانت كلية الاداب. فى سنة 1925 بقت جامعه حكوميه و ادمجت فيها مدارس الطب و الحقوق و اتاسست كليه جديده للعلوم ، و فى سنة 1935 ادمجت فيها مدارس الهندسه ، و الزراعه ، و التجاره العليا ، و بعدين الطب البيطرى و اتضاف ليها معهد الأحياء المائيه. اتعرفت الجامعه باسم جامعة فؤاد الاول. فى سنة 1945 اضمت ليها دار العلوم و بقت اسمها " جامعة القاهرة " فى خمسينات القرن العشرين.

الجامعه بتتكون من كليات كتيره زى كليات الاداب ، و الحقوق ، و الاقتصاد ، و العلوم السياسيه ، والتجاره ، و العلوم ، و الطب ، و طب الأسنان ، و الصيدله ، و الهندسه ، و الزراعه ، و الطب البيطرى ، و الاثار ، و الإعلام ، و دار العلوم. و لجامعة القاهره فرع فى الخرطوم بيضم كليات الاداب و الحقوق.

اتخرج من جامعة القاهره اساتذه و علما كبار ساهموا فى تطوير العلم و الثقافه على مستوى العالم. من اشهر اللى اتخرجوا من جامعة القاهره اديب مصر نجيب محفوظ و طه حسين.

رئيس امريكا باراك اوباما اختار جامعة القاهره عشان تكون المكان اللى يوجه منه خطبه للعالم الاسلامي فى 4 يونيه 2009.

رئيس جامعة القاهره دلوقتى هو د. علي عبد الرحمن يوسف.

رمز الجامعه تحوت اله الحكمه فى مصر القديمه.

جامعة القاهره فيها مكتبه ضخمه و عندها مطابع بتطبع بحوث الاساتذه و المجلات العلميه للكليات. المكتبه نشئت مع الجامعه سنة 1908 و بقت فى المبنى الموجوده فيه دلوقتى فى جناين الأورمان من سنة 1932. المكتبه فيها حوالى مليون كتاب ، من ضمنها كتب نادره و قيمه للعلما و الامرا و المستشرقين ، و فيها كمان مجموعات ورق بردى و عملات قديمه. المكتبه مشتركه فى حوالى 1400 مجله غربيه ، و بتتبادل المطبوعات مع حوالى 400 هيئه علميه اوروبيه. كل مكتبات كليات و معاهد جامعة القاهره بتتبعها.

رؤساء جامعة القاهرة




</doc>