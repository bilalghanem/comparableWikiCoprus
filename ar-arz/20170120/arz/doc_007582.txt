<doc id="14903" title="كيه جى بى" url="https://arz.wikipedia.org/wiki?curid=14903">
كيه جى بى

الكيه جى بى ("KGB", КГБ) هو اختصار لاسم جهاز المخابرات ايام الاتحاد السوڤييتى او زى ما كانو بيسموها لجنة امن الدوله ().
اتكون الجهاز دا سنة 1954 عشان يكون السيف و الدرع بتوع الحزب الشيوعى السوڤييتى و بعد اما انهار الاتحاد السوڤييتى، استبدلوه سنة 1991 بجهاز "FSK" او خدمات مكافحة المخابرات الفيدراليه و رجعو تانى سنة 1995 و غيرو اسمه لـ"FSB" او خدمات الامن الفيدرالى للاتحاد الروسى.

الكيه جى بى كانت ليه مسئوليات كتيره بتشمل عمليات المخابرات بره الاتحاد السوڤييتى و كمان حماية القاده السوڤييت المهمين، الاشراف على قوات حرس الحدود و مراقبة سلوكيات الناس بشكل عام جوه الاتحاد السوڤييتى. من اشهر الناس اللى كانو ضحايا للقهر اللى كان بيمارسه الكيه جى بى: الاديب الروسى "اليكساندر سولزينيتسين" و العالم النووى "اندرى ساخاروڤ" و الاتنين كانو واخدين جوايز نوبل; الاولانى فى الاداب و التانى فى السلام.
الكيه جى بى كان بيعتبر اكبر جهاز مخابرات - بوليس سرى فى العالم كله، بيقدر الباحثين عدد الموظفين اللى كانو بيشتغلو فيه بحوالى 480,000 موظف: منهم 200,000 فى حرس الحدود، عدد المخبرين اللى جندهم الجهاز مش معروف لحد دلوقتى بس التقديرات بتترواح بالملايين.


</doc>