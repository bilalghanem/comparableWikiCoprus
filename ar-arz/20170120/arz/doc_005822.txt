<doc id="94156" title="كاروسيوس" url="https://arz.wikipedia.org/wiki?curid=94156">
كاروسيوس

كاروسيوس (بالكامل : "ماركوس اوريليوس موزيوس كاروسيوس")(بالإنجليزي: "Carausius") اتولد سنت 286 و مات سنت 293 بالتقويم اليولياني (الميلادي القديم) , كان قائد عسكري فى الامبراطورية الرومانية فى القرن التالت الميلادي . كاروسيوس كان من ضمن القاده العسكريين من منطقت الغال اللى خدموا فى الجيش الامبراطوري , لكنه انشق عن الامبراطوريه و استقل بحكم بريطانيا لمدت 7 سنين قبل ما وزير ماليته اليكتوس يقتله و يستولي ع الحكم منو.

كاروسيوس كان محارب من اصل متواضع , انضم للجيش الروماني الامبراطوري ضمن حملت الامبراطور ماكسيميان سنت 285 ضد قبايل المتمردين فى منطقت الغال . تفوقه العسكري و تميزه بين اقرانه خلّى ماكسيميان يعيّنه قائد للـ كلاسيس بريتانيكا "Classis Britanica" , اللى هو الاسطول الامبراطوري المكلف بحمايت القنال الإنجليزي من هجمات القراصنه الفرنسيين و السكسونيين .
بعد فتره من الحملات الناجحه على القراصنه , ماكسيميان اكتشف ان كاروسيوس بياخد الكنوز اللى بيتم مصادرتها من القراصنه و يحتفظ بيها لنفسو بدل ما يرجعها لخزنت الامبراطوريه و انه ابتدا يكون جيش خاص بيه عن طريق تجنيد المرتزقة , و بالتالي ماكسيميان اصدر امر بالقبض على كاروسيوس و اعدامه . لما كاروسيوس سمع بالخبر , قرر التمرد على الامبراطورية الرومانية و اعلن العصيان و الانفصال بالجزيره البريطانيه و جزء من الساحل الفرنساوي اللى اودامها , و اعلن نفسو امبراطور مستقل على بريطانيا .
كاروسيوس خلال فترت شغله كقائد نجح فى تكوين جيش ضخم من المرتزقه غير القوات النظاميه اللى معاه , بالاضافة لسفن الاسطول اللى بيحمي القنال الإنجليزي , كمان كان معاه كتايب عسكريه بريطانيه بتحمي ضهرو فى بريطانيا نفسها , ده طبعاً بخلاف العبيد المحاربين اللى اسرهم من هجماته ع القراصنه .
المؤرخ البريطاني و الاثري شيبرد فرير بيستغرب ازاي كاروسيوس قدر يكون جيش برّي ضخم على الرغم من انه كان قائد بحري موجود فى البحر معظم الوقت . و بيقترح ان شعبيت كاروسيوس فى بريطانيا ممكن يكون سببها انه ساعد دقلديانوس على احتلال بريطانيا و ضمها للامبراطوريه الرومانيه , و بيبني الفرضيه دي على ان دقلديانوس ما أخدش لقب "بريتانيكوس ماكسيموس Britanicus Maximus" يعني "سيد بريطانيا" غير سنت 285 و هى نفس السنه اللى كاروسيوس اتعين فيها قائد للاسطول بتاع القنال الإنجليزي . بس فى اى الاحول اشتراك كاروسيوس فى حملت ماكسيميان فى منطقت الغال ممكن برضو يكون سبب كافي للشعبيه دي , على الاقل فى منطقت القنال الإنجليزي من ناحيت ساحل فرنسا .

ما بين سنت 288 و 289 و بعد تمرد كاروسيوس , ماكسيميان جهز حمله عسكريه ضخمه لغزو بريطانيا و ارجاعها للامبراطورية الرومانية , بس الحمله دي فشلت حسب المصادر التاريخيه بسبب العواصف الشديده اللى كسرت كل الاسطول بتاع ماكسيميان . بس فيه مؤرخين تانيين بيقولوا ان كاروسيوس انتصر عسكرياً على ماكسيميان , و ده خلى ماكسيميان يقبل بالصلح المؤقت . بعد المعاهده كاروسيوس ابتدا يحس انه اكتسب شرعيه و بدأ ينزّل عمله جديده فى بريطانيا مختلفه عن العمله الرومانيه , العمله الجديده كان عليها اسمه و صورته بدل اسم و صورت دقلديانوس و ماكسيميان اللى كانوا الحكام الرسميين للامبراطوريه الرومانيه . العملات بتاعت كاروسيوس بدأت بجودة عاديه و بعدين ابتدا يعملها بطريقه اجمل و اشيك من العمله الرومانيه و ده خلى اقبال التجار عليها يزيد و ده طبعاً كا بيهدد وضع العمله الرومانيه الرسميه.

خلال حكمه , كاروسيوس نجح بشكل كبير انه يقنع جموع كبيره من الشعب البريطاني بفكرت الاستقلال عن روما و استخدم العملات الجديده بتاعتو كجزء من جهاز الدعايه السياسيه لنفسو و لفكرت الاستقلال . مثلاً هنلاقي بعض العملات بجوده عاليه مكتوب عليها "Restitutor Britanniae" يعني "الراجل اللى رجع بريطانيا للبريطانيين" , و عملات تانيه مكتوب عليها "Genius Britanniae" بمعنى "استعادة الروح البريطانيه" . جودت العملات و انتشارها فضلاً عن الرسايل السياسيه اللى مكتوبه عليها خليت كتير من الناس فى بريطانيا و حتى فى اراضي الامبراطرويه الرومانيه تعتبر حكم كاروسيوس انجح و اقوى من حكم دقلديانوس و ماكسيميان اللى كانوا بيواجهوا صعوبات شديده فى السيطره على ولايات الامبراطوريه اللى كانت بتحاول تنفصل عنها .
من الملاحظات المدهشه ان عملات كاروسيوس برضو كانت بتشير لأساطير رومانيه و بتعمل شكل من اشكال التقابل الادبي بين شخصيت كاروسيوس و شخصيت البطل الاسطوري المنتظر اللى هايحرر بريطانيا من الاحتلال الروماني . فى التاريخ الروماني كله تقريباً مفيش حاكم روماني غير كاروسيوس استخدم الطريقه المبتكره دي عشان يعمل دعايه سياسيه لنفسو .

الوضع فضل مستقر لغايت لما القيصر الجديد قسطنطيوس المعاون لـماكسيميان قام بحمله عسكريه فى الغال و استولى على مستعمرات كاروسيوس و هزم القوات المواليه ليه على الشط الفرنساوي من القنال الإنجليزي سنت 293 . الحاجه الوحيده اللى منعت قسطنطيوس من عبور القنال الإنجليزي و غزو بريطانيا كانت ان الاسطول بتاعو لسه مكانش جاهز , و عليه كاروسيوس حاول يكسب شوية وقت يزبط فيهم القوات البريه بتاعتو فى بريطانيا . بس بشكل مفاجيء وزير الماليه بتاعو اليكتوس عمل انقلاب عسكري عليه و قتله و استولى على الحكم لنفسو . حكم اليكتوس استمر 3 سنين بس و بعدها اتقتل اثناء غزو القوات الرومانيه لبريطانيا على ايد واحد من القاده بتوع قسطنطيوس و اسمه يوليوس اسكليبودوتوس .


</doc>