<doc id="2227" title="رشيد الدين الهمذانى" url="https://arz.wikipedia.org/wiki?curid=2227">
رشيد الدين الهمذانى

رشيد الدين فضل الله الهمذانى - بالفارسى : رشیدالدین فضل‌الله همدانی - ( 1247 - 1318 ) <ref name="Micropædia , 424/VIII">Micropædia , 424/VIII</ref>. أكبر و اشهر المؤرخين الفرس فى الدوله الإيلخانيه فى القرنين 13 و 14. كتابه الموسوعي " جامع التواريخ " بيعتبر أحسن و اكمل كتاب إتكتب عن تاريخ مغول فارس. كتابه اللى فصل فيه تاريخ المغول من ايام چنكيز خان وحروبهم ايام هولاكو و غازان اهتم بيه المؤرخين و المستشرقين و الدارسين فى كل العالم وإترجم للغات كتيره لإنه مصدر اساسي عن تاريخ المغول و جغرافيا المنطقه اللى اتوسعوا فيها و حروب المغول ضد مصر و تواطؤ حكام الشام و تحالفهم مع المغول قبل و وقت معركة عين جالوت بين مصر و المغول.

عن طريق شغلته الاساسيه كطبيب دخل البلاط الملكي المغولي الفارسي فى عهد اباقاخان (1265 - 1282 )، وبقى وزير لغازان خان سنة 1298 و استمر فى المركز ده فى عهد اولجايتو بن ارغون خان . إنتهت حياته بإعدامه بعد ما اتهمه منافسيه بتسميم اولجايتو .

في سنة 1980 إتباعت مخطوطة كتاب جامع التواريخ بالعربي في صالة مزادات سوثبي في لندن لجامع التحف الإيراني ناصر داوود خليل بـ 850.000 جنيه إسترليني و نشرها في كتاب قيم خدمه للعلم و الدارسين.

إتولد رشيد الدين في عيله بيعتقد ( بالإستناد على الصقاعي في كتابه " المنهل الصافي " بس ) إنها كات يهوديه مع إن رشيد الدين أنكر ده و قال إنها قصه من إختراع اعداءه. ومن الممكن إنهم نسبوه لأصل يهودي بسبب معرفته الواسعه و كتابته الدقيقه عن عادات اليهود. بيقول رشيد الدين عن أبوه : " شهرة أبويا بترجع أولا وقبل كل حاجه لطهارة اخلاقه و شدة تمسكه بإسلامه "، وموفق الدوله جد رشيد الدين كان عايش في قلعة الموت ، حصن الإسماعيليه ، لما إستولى عليها هولاكو. لكن ممكن طبعاً إن اجداده كانوا يهود .



</doc>