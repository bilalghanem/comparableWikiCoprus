<doc id="8185" title="بى-52" url="https://arz.wikipedia.org/wiki?curid=8185">
بى-52

البى-52 (B-52)دى طياره عسكريه امريكانيه بتطير لمسافات طويله و بيستعملوها فى قذف القنابل التقيله و مشهوره باسم الستراتوفورتريس (Stratofortress) (يعنى القلعه الطايره او اللى بتطير فى منطقة الستراتوسفير).

الطياره البى-52 اتصممت سنة 1948 و طارت لأول مره سنة 1952 عشان تقدر تشيل القنابل النوويه و توصل للاتحاد السوفييتى و لكنها اثبتت قدرتها على انها تعمل مهمات عسكريه تانيه كتير و فى بعض الطيارات اللى تنتها فى الخدمه طول القرن العشرين و لسه لحد دلوقتى بتستعمل.

الطياره البى-52 طولها 49 متر و عرضها (م الجناح للجناح) بيساوى 56 متر.الطياره بيحركها 8 مواتير نفاثه (Jet-engine) اربعه تحت كل جناح و اقصى سرعه ليها بتوصل ل 960 كم/ساعه و ممكن فى المتوسط تتطير بسرعة 600 كم/ساعه.طاقم الطياره بيتكون من ست اشخاص و عندها مدفع واحد بس بيشتغل بالريموت كونترول و بيستخدموه فى الدفاع و مكانه قرب الديل بتاع الطياره.

ما بين سنة 1952 و 1962 انتجت شركه بوينج تمان موديلات م البى-52 و اهمهم كانو الموديلات ال دى(D) و الجى(G) و الاتش (H)
فى اثناء حرب فييتنام، الموديل دى (B-52D)اتحور عشان يقدر يشيل حموله وزنها تمانتاشر الف (18,000) كيلوجرام م القنابل
الموديل جى (B-52G) اتحور عشان يقدر يضرب فييتنام الشماليه و عشان كدا زودو له خزان وقود اضافى و بكدا وصل المدى بتاع الطياره ل ستاشر الف (16,000) كيلومتر وممكن تطير من امريكا الى روسيا بدون توقف والعودة



</doc>