<doc id="19224" title="صلح الرمله" url="https://arz.wikipedia.org/wiki?curid=19224">
صلح الرمله

صلح الرمله اتفاقية سلام اتوقعت بين صلاح الدين الايوبى و ريتشارد قلب الأسد يوم 2 سبتمبر 1192. انتهت بيها الحمله الصليبيه التالته و حالة الحرب بين الصليبيين و صلاح الدين.

اتعملت الاتفاقيه بعد مفاوضات مضنيه عملها الملك العادل اخو صلاح الدين الأيوبى بالنيابه عنه و وقعها امرا من الطرفين ، و دخل فيها امرا طرابلس و انطاكيا ، ادت للصليبيين المدن الساحليه من عكا ليافا و ادتهم حق زيارة الاماكن المقدسه مقابل إن عسقلان ، بعد تخريبها ، تكون فى ايد صلاح الدين مع كل المدن اللى فى جنوبها <ref name="Runciman p.73/3">Runciman p.73/3</ref>. عسقلان كانت مهمه جداً بالنسبه لصلاح الدين لإنها كانت على الطريق اللى بتعدى عليه الامدادات العسكريه اللى بتجيله من مصر.

بعد توقيع الاتفاقيه راحت العساكر الصليبيه طوالى من غير سلاح على القدس عشان تصلى و أكرمهم صلاح الدين كرم كبير. ريتشارد نفسه ما راحش و رفض انه يدى العساكر الفرانسويه پاسپورتات عشان يدخلوا بيها القدس .

صلاح الدين وافق على تعيين قسسه لاتين فى القدس و بيت لحم و الناصره ، و ده خلى البيزنطيين فى قسطنطينيه يفتكروا إن ريتشارد بالمعاهده دى بيحاول يحول القدس لمدينه لاتينيه ، فبعت امبراطورهم ايزاك انجيلوس وفد قابل صلاح الدين ، و طلب منه انه يدى الكنايس الارتودوكسيه للمسيحيين الارتودوكس ، زى ما كان الحال أيام الفاطميين ، لكن صلاح الدين رفض و فهمهم انه مش حا يسمح لأى كنيسه بالسيطره على القدس ، و انه حايشرف على الكل. و رفض كمان طلب من ملكة چورچيا بشرا صليب الصلبوت بـ 200.000 دينار .

بعد توقيع الاتفاقيه راح ريتشارد على عكا و سدد الديون اللى كانت عليه ، و فى يوم 9 اكتوبر 1192 ركب المركب و رجع اوروبا بعد ما قعد يحارب فى الشرق ستاشر شهر ، و بكده انتهت الحمله الصليبيه التالته اللى اتجمعت فيها جيوش امم كتيره و اتقتل فيها الالاف ، و اللى كان من نتايجها ان ساحل فلسطين من صور ليافا بقى فى إيد الصليبيين رسمياً بمعاهده ، و ده كان ميلاد جديد لمملكة الصليبيين فى شرق البحر المتوسط ، لكن رغم كده ، مع ان مملكة الصليبيين دى كان اسمها مملكة بيت المقدس ، و ملكها لقبه ملك اورشليم ، بيت المقدس نفسها ما كانتش فى ايد الصليبيين .


</doc>