<doc id="19103" title="تمثال نهضة مصر" url="https://arz.wikipedia.org/wiki?curid=19103">
تمثال نهضة مصر

تمثال نهضة مصر هو تمثال من حجر الجرانيت عمله النحات المصرى الكبير محمود مختار كرمز للنهضه المصريه و احساس المصريين بقوميتهم و تاريخهم و عزتهم بعد ثورة 1919 ، و ساهم لعمله الشعب المصرى فى اكتتاب عام. التمثال اللى على الطراز الفرعونى فى مادته الفكريه ( ابو الهول ) و التصنيعيه ( الجرانيت ) بيصور فلاحه مصريه كرمز لمصر باصه لقدام ( متطلعه للمستقبل ) و هى حاضنه بدراعها راس ابو الهول اللى هو رمز من رموز حضارة مصر القديمه و اللى فى التمثال نافر نفسه وقايم كتعبير عن نهضة مصر و بعثها وفخرها بتاريخها.

بيعتبر تمثال نهضة مصر المعروض دلوقتى فى ميدان قدام جامعة القاهره فى الجيزه اشهر اعمال محمود مختار. فكرة التمثال ده خطرت على بال مختار و هو فى پاريس، و لما سافر الوفد المصرى برياسة سعد زغلول على فرنسا عشان يعرض قضية إستقلال مصر عن انجلترا، قابل الوفد مختار و اتحمس سعد زغلول بفكرة التمثال و طلب جمع تبرعات فى مصر لعمل التمثال و عرضه فى أكبر ميادين مصر. لما رجع مختار مصر نشطت حركة الإكتتاب و فى يوم 25 يونيه 1921 اتوافق على حط التمثال فى ميدان باب الحديد (ميدان رمسيس دلوقتى) فى القاهره و انزاحت عنه الستاره يوم 20 مايو سنة 1928 و فى سنة 1955 اتنقل لمدخل شارع الجامعه فى الجيزه.


</doc>