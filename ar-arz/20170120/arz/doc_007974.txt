<doc id="26792" title="دريه شفيق" url="https://arz.wikipedia.org/wiki?curid=26792">
دريه شفيق

درية شفيق ، دكتوره ( طنطا، 1908 - القاهره، 1975 )، صحفيه و كاتبه و مناضله مصريه من رائدات حركة مساواة الستات فى مصر و بيرجع ليها الفضل فى ان الست المصريه بقى ليها الحق فى الانتخاب و الترشيح عن طريق تعديل مواد الدستور المصرى. من ثمرات ثورة 1919 اللى احيت القوميه المصريه.

اتولدت دريه شفيق فى طنطا سنة 1908 و دخلت مدرسة البعثه الفرنساويه فى طنطا و اتقنت اللغه الفرنساوى و بعد ما خلصت المدرسه بعتتها وزارة المعارف فى بعثه تعليميه على باريس للدراسه فى السوربون و هناك درست فلسفه و اخدت الدكتوريه سنة 1940. موضوع رسالة الدكتوريه كان " المرأة فى الاسلام " و قالت فيها ان القانون الاسلامى بيدى الست حقوق كتيره ، لكن لما رجعت مصر واجهت الحقيقه المره لما رفضت كلية الاداب فى جامعة القاهره تعينها فى الكليه إكمنها ست ، ففضلت من غير شغل لغاية ما الاميره شويكار عرضت عليها تحرير مجلة " المرأة الجديدة " اللى كانت بتصدرها فى القاهره فحررت فيها شويه و بعدين اصدرت مجلة " بنت النيل " و دى كانت اول مجلة ستات فى مصر و كان هدفها تنوير الستات و تثقيفهم. فى اواخر الأربعينات أسست جمعية " اتحاد بنت النيل " اللى كانت بتنادى بتحرير النسا، و بعدين اسست جمعيه لمحاربة الاميه و الجهل اللى كانوا منتشرين بين الستات فى مصر و فتحت مدرسه لمحو الاميه فى حى بولاق فى القاهره.

فى فبراير 1951 اتزعمت مظاهرة ضمت الف و خمسميت ست و دخلت بيهم مبنى البرلمان عشان تطالب بحقوق الست المصريه من النواب بطريقه مباشره و دى كانت حركه ثوريه معتبره و نقطة تحول فى تاريخ الست المصريه فى العصر الحديث ، بعد اقتحامها البرلمان بإسبوع اتعرض على النواب قانون بينص على نيل الستات فى مصر لحق الإنتخاب و الترشيح للبرلمان اللى كان لغاية اياميها كل اعضائه رجاله.

دريه شفيق كان ليها كمان دور وطنى فى مقاومة الإستعمار البريطانى فى مصر ، ففى سنة 1951 كونت فرقه شبه عسكريه بتتكون من الستات المقاومة المستعمرين الانجليز المحتلين منطقة قناة السويس و اتدربت الستات على القتال و التمريض. و فى يناير 1951 اتزعمت مظاهره منظمة بنت النيل و حاصرت بنك باركليز الانجليزى فى القاهره و طالبت بمقاطعته.

بعد ما قامت ثورة يوليو 1952 طلبت دريه شفيق من مجلس قيادة الثوره تحويل اتحاد بنت للنيل لحزب سياسى فإتحولت المنظمه لحزب سياسى و ده كان اول حزب للستات اتشكل فى مصر.

عندما تتشكلت اللجنه التي ستعمل علىى الدستور المصرى الجديد سنة 1954 احتجت دريه شفيق على إن اللجنه لايوجد بها نساء و اضربت عن الأكل هى و زملاء لها لمدة عشر ايام و ارسل لها اللوا محمد نجيب رئيس مصر وقتها يطمنها ان الدستور المصرى الجديد سيعطي النساء حقوقهم السياسيه. و فعلاً الدستور الجديد اعطى المراة المصرية حق التصويت و الترشيح فى الانتخابات العامه.

الاوضاع و التطورات التي حصلت فى مصر و انعدام النشاط السياسى الحقيقى فى مصر بعد الثوره لم يعجب دريه شفيق فعاشت حوالى 18 سنه فى عزله الى وفاتها عندما وقعت من بلكونة بيتها فى حى الزمالك سنة 1975.

لعبت دريه شفيق دور مهم فى الحركه النسائيه فى مصر و اصدرت مجلات مثل " المرأة الجديدة " و " بنت النيل " ، و للاطفال اصدرت مجلة " الكتكوت الصغير ". و ايضا كتبت اشعار و كتب و مذكرات.


</doc>