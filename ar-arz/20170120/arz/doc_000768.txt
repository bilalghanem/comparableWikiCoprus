<doc id="80537" title="راوية عطيه" url="https://arz.wikipedia.org/wiki?curid=80537">
راوية عطيه

راوية عطية (19 ابريل 1926 - 9 مايو 1997) سياسية مصرية مشهورة كانت اول ست عربية تكسب عضوية البرلمان فى بلدها بعدما فازت بعضوية مجلس الامة فى مصر فى انتخابات سنة 1957 .

اتولدت راوية عطية يوم 19 ابريل 1926 فى محافظة الجيزه ، وأبوها كان سكرتير عام حزب الوفد عن محافظة الغربيه و دخل السجن بسبب ارائه السياسية ؛ وده كان له اثر كبير فى شخصيتها بدليل أنها لما كان عندها 13 سنة اشتركت فى مظاهرة ضد احتلال الانجليز مصر سنة 1939 واتصابت فيها كمان .

راوية عطية كملت تعليمها على عكس أغلبية البنات المصريات فى الوقت ده ، وخدت شهادات جامعية فى مجالات مختلفة وهى : الليسانس من كلية التربية جامعة القاهره سنة 1947 ، و دبلومة فى التربية وعلم النفس ، و ماچستير فى الصحافة ، و دبلومة فى الدراسات الاسلامية . واشتغلت فى التدريس لمدة 15 سنة واشتغلت فى الصحافة فترة قصيرة ما زادتش عن ست شهور .

فى سنة 1956 ، كانت راوية عطية اول ست تشتغل ظابطة فى الجيش المصرى وده كان بعدما حصل العدوان الثلاثى على مصر ، وكانت فى الوقت ده دربت 4000 ست على الاسعافات الاولية والتمريض لجرحى الحرب ؛ ووصلت لرتبة نقيب .

وفى حرب اكتوبر سنة 1973 كانت راوية عطية رئيسة جمعية ( اسر الشهداء والجنود ) وده اللى إداها لقب ( ام المقاتلين الشهداء ) .

ونتيجة لدور راوية عطية المتميز فى خدمة الجيش المصرى خدت تلات جوايز عسكرية هى :

بعدما صدر دستور مصر 1956 فى عهد الرئيس المصرى الراحل جمال عبد الناصر ، بقى من حق الستات لأول مرة فى مصر أنهم يدلو بأصواتهم وكمان يرشحو نفسهم فى الإنتخابات البرلمانية . وبناء عليه رشحت راوية عطية نفسها لعضوية مجلس الامة (اسم البرلمان المصرى فى الوقت ده) فى الإنتخابات اللى اتعملت سنة 1957 عن محافظة القاهره ونجحت بعدما خدت 110807 صوت ، ودخلت التاريخ باعتبارها اول ست فى مصر والدول العربية كلها تنجح فى الإنتخابات البرلمانية وتبقى عضو فى البرلمان .

فى انتخابات مجلس الامة سنة 1959 خسرت راوية عطية عضوية البرلمان نتيجة انشغالها فى نشاط حقوق المرأه ، وبعد كده انضمت لأنشطة الصليب الاحمر

بعد كده انضمت راوية عطية لالحزب الوطنى المصرى ورشحت نفسها لعضوية مجلس الشعب فى انتخابات سنة 1984 ونجحت و بقت عضو فى البرلمان المصرى للمرة التانية .

فى سنة 1993 خدت راوية عطية منصب رئيس المجلس القومى للاسرة والسكان .

ماتت راوية عطية يوم 9 مايو 1997 وكان عندها 71 سنة .


</doc>