<doc id="29866" title="غابه مطيره" url="https://arz.wikipedia.org/wiki?curid=29866">
غابه مطيره

الغابات المطيره هيا نوع من انواع الغابات المنتشر حوالين العالم و بتكون فيها الاشجار عاليه جداً, و المطر بينزل فيها بغزاره شديده لدرجة ان فيه بعض الغابات بيوصل فيها المطر لغاية واحد بوصه يومياً.

فى افريقيا وآسيا واستراليا وفى امريكا الوسطى وامريكا الجنوبية اللى فيها غابات الامازون اللى بتعتبر اوسع واكبر الغابات المطيره فى العالم كله.

اصلن مكان الغابات دى بيكون قريب من خط الاستواء والمناطق دى بتكون فى اقاليم جوها دافى. بتحتوى على انواع من الاشجار اكتر من اى حته تانيه فى العالم و من الادله على كده ان العلما لقوا اكتر من 179 نوع مختلف من الشجر فى مساحة هكتار واحد بس من الارض, و بيعيش فيها حوالى نص انواع النباتات والحيوانات فى العالم و كمان انواع كتيره جداً من البرمائيات والزواحف والطيور والحشرات. الاشجار الطويله فيها ممكن توصل لطول 60م و اوراق الشجر ده بيكون حاجه اسمها مظله علويه و الاشجار اللى اقل منها ف الطول اوراقها بتعمل حاجه اسمها مظله سفليه ده بيخلى ارضية الغابة تستقبل كميه قليله من اشعة الشمس و بكده بتنمو شجيرات ونباتات على ارضية الغابه وده بيسهل المشى فى الغابه, بعكس المناطق اللى بتتعرض لكميه كبيره من اشعة الشمس ف بتنمو فيها الاشجار بكثافه و بتتسمى الادغال و بتكون عادة جنب الانهار العريضه و فى المناطق اللى اتقطع فيها الشجر الكبير و الحتت دى التحرك فيها بيكون صعب. 

درجة الحراره فى الغابات المطيره نادراً ما بتزيد عن 35°م او تقل عن 20°م وف معظم الحالات متوسط درجة الحراره للشهور الحر اوى بيزيد من 1°م لحد 3°م بس عن متوسط درجة الحراره فى الشهور البرد اوى.
كل سنه بينزل اكتر من 200سم عل الاقل من المطر والامطار الرعديه ممكن تنزل لاكتر من 200 يوم فى السنه الواحده. الهواء الموجود فى الغابات بيكون عالطول رطب. الاشجار بتطلع الميه اللى جواها من خلال المسامات الموجوده على اوراقها وبتتسمى عملية النتح.

بيعيش ف الغابات المطيره قبايل مختلفه، و بتعتمد بشكل اساسي على الظروف المحيطه بيها للحصول على االاكل والمأوى والعلاج، ولكن أغلبهم اتهجروا بسبب الاستعمار او اجبار الحكومات ليهم على تغيير طريقة عيشتهم.

وعلى الرغم من تأثرهم بالعالم الحضاري من حواليهم، لسه منطقة الأمازون أكبر اماكن وجود القبايل دى لحد دلوقتى، فأغلب الهنود الامريكين لحد دلوقتى بيستخدموا طرقهم التقليديه فى الصيد وجمع وحصاد المحاصيل،زى الموز، الكاسافا والرز، وكمان بيستخدموا الوسائل الحديثة زى الحلل والأوعية والأواني المعدنيه، كمان عندهم معرفه جامده بالنباتات الطبيه الصالحه لعلاج الامراض.
موسوعة الجياش


</doc>