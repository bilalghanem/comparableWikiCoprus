<doc id="28736" title="هنرى حبيب عيروط" url="https://arz.wikipedia.org/wiki?curid=28736">
هنرى حبيب عيروط

الاب هنرى عيروط (1907- 1969 ) بيعتبر واحد من اول الرواد اللى اهتموا بتنمية القريه المصريه ؛ اتولد فى 20 مايو1907 من عيله من اصل سورى نزحت لمصر سنة 1818 ؛ و كان ابوه حبيب عيروط بيشتغل مهندس معماري فاهتم بتعليمه و تثقفيه افضل تعليم كان متاح اياميها؛ فدخل مدرسة العيله المقدسه للآباء اليسوعيين (‏الجزويت‏)‏ فى الفجاله ؛ وبعدها سافر على فرنسا لدراسة علم السوسيولوجيا فى جامعة ليون لغاية ماأخد درجة الدكتوريه وكانت فى موضوع "أخلاق الفلاح وعاداته" ؛ ودى اترجمت للعربى بعنوان " الفلاحون " و ده كان سنة 1938 ؛ وبعدها اترسم كاهن على طريقة الرهبنه اليسوعيه فى نفس السنة .

سنة 1941 اتعين مدير للجمعيه الكاتولوكيه للمدارس المصريه ؛ وبعدها اتولى رياسة دير الآباء اليسوعيين فى المنيا ومدرسة الدير فى الفترة من 1957 ل1959 )، وبعدها رجع للقاهرة و اتعين مدير مدرسة العيلة المقدسة للآباء اليسوعيين الجديده‏ (‏الجزويت‏)‏ فى الفترة من 1962 ل 1968 ) .

سافر بعدها على الولايات المتحده الامريكيه عشان يلقى محاضرات فى معهد دراسات الشرق الأوسط و الأدني فى جامعة كولومبيا . ومكتفاش باهتمامه بالقريه المصريه بس لكن اهتم كمان بحالة الفقرا فى و سط و جنوب افريقيا فسافر للبلاد دى للخدمه هناك لتطوير القرى الأفريقيى ، و نشر خبرته فى المجال ده فى كتاب صدر بالفرنساوى بعنوان (Liaisons Africaines) نشرته أسرته فى كتاب صدر بعد وفاته سنة 1975 و بيتضمن ملخص وتقرير عن زياراته للبلاد دى.

بيعتبر من الرواد الأولانيين اللى دعو لأهمية الحوار مع الكنيسة القبطيه الارتودكسيه ؛ وفي المجال ده لعب دور كبير قوى فى الوساطه مابين كنيسة اسكندريه وكنيسة روما لترجيع جزء من رفات القديس مرقص لمصر فى 24 يونية 1968 فسافر روما مخصوص و قابل البابا بولس الساتت لمناقشة الموضوع . اهتم برضه بالحوار المسيحي الاسلامي ؛ وفي المجال ده شارك مع الاب جورج شحاتة قنواتى والشيخ محمد يوسف موسى و الشيخ محمد بدران فى تأسيس جمعية إخوان الصفا و كان ده سنة 1944 ؛ واللى اتحولت بعدها لجمعية الآخاء الديني ومقرها كنيسة سيدة السلام فى حى جاردن سيتى .

كان عضو مؤسس فى الجمعيه المصريه للدراسات الاجتماعيه من سنة 1937 لحد وفاته ؛ ومرشد للكشافه المسيحية فى مصر. فى سنة 1952 اتعين عضو فى لجنة التربيه المسيحيه فى وزارة التربيه والتعليم ؛ و عضو فى لجنة السياحه الدينيه فى وزارة السياحه .اتعين عضو منتدب فى المجمع العلمى المصري سنة 1968 .

وسام الجمهوريه من الطبقة الاولي فى يوليو 1969 .

اتوفي فجأة فى يوم 10 ابريل 1969


</doc>