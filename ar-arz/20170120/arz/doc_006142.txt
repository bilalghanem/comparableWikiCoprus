<doc id="9939" title="اسكندنافيا" url="https://arz.wikipedia.org/wiki?curid=9939">
اسكندنافيا

اسكندناڤيا ("Scandinavia") هى منطقه جغرافيه تاريخيه فى اقصى شمال اوروبا كانت بتضم بلدين اساسييتين فى شبه جزيرة اسكندناڤيا و هما السويد و النورويج و بالاضافه للدينمارك.بعض الناس بتضيف للتعريف دا فينلاندا بسبب العلاقات الاقتصاديه و الجيولوجيه و فى ناس تانيين بتضيف كمان ايسلاندا و جزر فارو لأن سكانهم بيتكلو لغات جيرمانيه-شماليه (اسكندناڤيه) و قريبه من لغات السويد و النورويج. فى مصطلح تانى محدد اكتر ابتدا ينتشر لوصف البلاد دى و هو البلاد النورديه و دا بيضم الخمس دول كلهم (السويد، النورويج،الدينمارك، ايسلاندا و فينلاندا و مناطق الحكم الذاتى التابعه ليهم جرينلاند و جزر فارو و الاند) باعتبارهم عندهم خواص مشتركه بتميزهم عن بقية دول قارة اوروبا.
عدد سكان الدول اللى بتكون اسكندناڤيا كلها حوالى 25 مليون بيعيشو فى تلات ممالك (مملكة السويد، مملكة الدينمارك، مملكة النورويج) و فى جمهوريتين (جمهورية فينلاندا و جمهورية ايسلاندا).بغض النظر عن شكل نظام الحكم ف الخمس دول دى عندها نظام ديموقراطى و دساتير علمانيه مترسخه من القرن التسعتاشر و عندها برلمانات قويه و سلطات محدوده جدا لراس الدوله سواء كان ملك او رئيس.

البلاد الاسكندناڤيه بتعتبر من ابرد البلاد و متوسط درجة الحراره فى الصيف عمره ما بيزيد عن 19 درجه سيلزيوس و فى الشتا بتوصل فى المتوسط لدرحة الصفر.

فى مجموعتين لغويتين عايشين مع بعض فى شبه جزيرة اسكاندنافيا من قبل التاريخ:مجموعة اللغات الجيرمانيه الشماليه و مجموعة اللغات الاوراليه.السويدى و النورويجى و الدينماركى و الايسلاندى تبع اللغات الجيرمانيه الشماليه اما الفينلاندى ف بيتبع اللغات الاوراليه (القريب من المجرى) و مالوش اى علاقه ببقية اللغات التانيه فى اسكندناڤيا و مفيش فهم مشترك بين المجموعتين دول.


</doc>