<doc id="13291" title="حرب الاستنزاف" url="https://arz.wikipedia.org/wiki?curid=13291">
حرب الاستنزاف

حرب الاستنزاف ، مصطلح بتتسمى بيه معارك و غارات عسكريه شنها الجيش المصرى فى الفتره مابين مارس 1968 و 8 اغسطس 1970 ضد الجيش الاسرائيلى فى سينا اللى احتلتها اسرائيل فى حرب 1967. الهدف من الحرب دى كان ترجيع الثقه للمقاتل المصرى بعد هزيمة 67 عشان تقدر مصر تخوض حرب لتحرير سينا بعساكر و ظباط واثقين فى قدراتهم ، و تحطيم صورة المحارب الاسرائيلى اللى ما بيقهرش زى ما روجت اسرائيل وصحابها فى الغرب.

شافت حرب الاستزاف هجمات و غارات كتيره ضد القوات الاسرائيليه فى سينا وحتى فى اماكن بعيده زى عملية تفجير حفار اسرائيلى فى المحيط الأطسى و عملية ايلات اللى فيها لغم الضفادع البشريه المصريين مينا ايلات و اتفجرت بارجه اسرائيليه. غارة الضفادع البشريه دى نفذتها " المجموعه 39 قتال " بقيادة العميد ابراهيم الرفاعى اللى استشهد فى حرب اكتوبر 1973 ، و الدكتور على نصر و المقاتل على ابو الحسن اللى شارك فى 44 غاره ورا خطوط القوات الاسرائيليه فى سينا وقت حرب الاستنزاف و فى حرب اكتوبر 1973.

بعد حرب 67 حاولت اسرائيل تحتل مساحات اوسع فحاولت توصل بورفؤاد فى 1 يوليه 1967 لكن قوات الصاعقه المصريه حطت ألغام فى سكة القوات الاسرائيليه الرايحه على بورفؤاد و فرقعت فيها و منعت تقدمها و اتصدى العسكر المصرى ليها بأسلحه خفيفه و قدرو يدمرو عربيات و مدرعات. الموقعه دى اتعرفت بإسم " معركة راس العش ".

فى 14 و 15 يوليه 1967 فتحت القوات المصريه مدافعها على طول جبهة قناة السويس بعد ما حصلت اشتباكات فى الجنوب فى اتجاه السويس و الفردان ، و خرج سلاح الطيران المصرى بكل طياراته و شن هجوم على منطقة شمال سينا و سبب خساير كبيره للقوات الاسرائيليه. بعد الغاره دى طلبت اسرائيل وقف اطلاق النار فكلفت امريكا سكرتير عام الامم المتحده بالإتصال بالرئيس جمال عبد الناصر لوقف العمليات العسكريه.

فى 21 اكتوبر 1967 دمرت البحريه المصريه [المدمره ايلات] شمال الاسرائيليه مدينة بورسعيد و دى كانت عمليه كبيره.

وقت حرب الاستنزاف اسرائيل كانت بترد بهجمات كوماندوز و غارات جويه فى العمق المصرى خاصة إن مصر كانت لسه ما حطتش حائط الصواريخ الضخم المضاد للطيارات.

استمرت حرب الاستنزاف لغاية ما اتعملت مبادرة وزير الخارجيه الامريكى وليم روجرز لوقف اطلاق النار فى 8 اغسطس 1970. لكن المصريين فى الحرب دى اكتسبو خبرات عسكريه كويسه ساعدتهم فى تخطى الحاجز النفسى و قناة السويس فى 6 اكتوبر 1973 اللى كانت مفتاح استعادتهم لكل سينا و عقد اتفاقية سلام مع اسرائيل وقفت نزيف الدم و الخساير على الجانبين.




</doc>