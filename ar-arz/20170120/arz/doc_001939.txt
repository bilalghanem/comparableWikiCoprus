<doc id="691" title="ماريلين مونرو" url="https://arz.wikipedia.org/wiki?curid=691">
ماريلين مونرو

ماريلين مونرو ("Marilyn Monroe")‏ (1 يونيو 1926 - 5 اغسطس 1962) اسمها الحقيقى نورما جين مورتنسون (Norma Jeane Mortenson) هى ممثلة امريكانية ومغنية وكمان منتجة افلام

اخدت سنة 1960 جايزة جولدن جلوب "Golden Globe" كـأحسن ممثلة.

قضت فترة طويلة من طفولتها فى الملاجئ بس بسبب جمالها ابتدت تشتغل فى مجال عروض الازياء كـ موديل و دا وصلها سنة 1946 لمجال السينيما فى ادوار صغيرة.
فى سنة 1950 عملت فيلمين ناجحين جدا ورا بعض اللى هما "The Asphalt Jungle" و "All About Eve" و بدأت شهرتها تزيد شوية شوية و خصوصا بعد ما بدأت تمثل ادوار كوميدية رحب بيها الجمهور و النقاد. وصلت ماريلين لقمة تألقها و نجاحها بعد ما اتجوزت الكاتب المشهور ارثر ميلير "Arthur Miller " ودرست فى "Actors Studio". اشهر ادوارها الدرامية فى فيلم "Bus Stop" و اللى بهرت فيها حتى النقاد و بعدين خدت جايزة الجولدن جلوب عن فيلمها "Some Like It Hot" سنة 1960.


السنين الاخرانية من حياتها كانت صعبة و مليانة مشاكل شخصية و امراض و كمان سمعتها كممثلة انتشرت عنها انها ممثلة صعب التعامل معاها.مارلين مونرو ماتت سنة 1962 بجرعة عالية من دوا اسمه الباربيتيوريت و فيه ناس بتقول انها خدت الجرعة العالية دي بالغلط و فيه ناس بتقول انها خدتها بالقصد علشان تنتحر و كمان فيه ناس تانيين بيفسرو موتها بمؤامرة اتقتلت فيها ماريلين لاسباب سياسية.


</doc>