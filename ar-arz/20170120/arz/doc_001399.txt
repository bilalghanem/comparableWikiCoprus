<doc id="23714" title="ناتهورام جودسى" url="https://arz.wikipedia.org/wiki?curid=23714">
ناتهورام جودسى

ناتهورام جودسى ( ‏ ‏ "Nathuram Vinayak Godse")‏ ‏(19 مايو 1910 - 15 نوفمبر 1949) كان متطرف هندى و عضو فى جماعة "ماهاسابها" (Mahasabha) الهندوسيه المتطرفه. معروف اكتر بإنه اللى قتل جاندى و اشتراك معاه سبعه كمان فى التخطيط لاغتياله. اتقبض عليه و اتحكم عليه بالاعدام و اتنفد الحكم فى 15 نوفمبر 1949.

جماعة "ماهاسابها" المتطرفه اللى "جودسى" كان منتمى ليها كانوا بيئيدوا "جاندى" فى تنظيمه لحركة العصيان المدنى ضد الحكومة الانجليزية, بس قلبوا عليه و إتراجعو لما شافوا, من وجهة نظرهم, ان "جاندى" بيضحى بتفوق الهندوسيه عشان يرضى و يقوى المسلمين الهنود و لاموه و قالوا انه السبب فى تقسيم الهند لدولتين: الهند اللى اغلبها هندوس و پاكستان اللى اغلبها مسلمين. "جودسى" اتجمع مع سبعه كمان منهم اخوه "جوپال جودسى" (Gopal Godse)‏ و قرروا انهم يغتالوا "جاندى" بقنبلة, بس المحاولة فشلت فقرروا انهم يغتالوه من على مسافة قريبة بعد اسبوع من المحاولة الاولانيه. و يوم 30 يناير, سنة 1948 اما "جاندى" كان رايح يصلى هو و كام واحد مرافقه "ناتهورام جودسى" قرب منه و وطاله كتحية و دليل احترام و قال انه عايز يتكلم معاه. وقتها واحدا من المرافقين قالت له ان المهاتما جاندى او زى ما كانوا بيقولوه "باپه" (Bapu)‏ متأخر جامد و حاولت انها تمشيه و انه يرجع تانى بعد الصلاة, فراح زائئها و راح مطلع مسدس و ضرب "جاندى" اكتر من مرة بالرصاص من على مسافة قريبة جامد. بعد ما ضرب "جاندى" بالرصاص و الناس لسه مصدومة من اللى حصل "نارتهوم جودسى" محاولش يهرب ولا حاجة و راحت الناس اللى واقفاه اتلموا و مسكوه و فضلوا يضربوا فيه لحد ما البوليس جاه واخده.

اتحاكم عليه يوم 27 مايو 1948 بتهمة قتل المهاتما جاندى و فى المحكمة محاولش انه يدافع عن نفسه و اعترف انه قتل "جاندى" بعد ما قعد فترة كبيرة بيشرح و يبرر هو قتله ليه. فاتحكم عليه بالاعدام بالشنق و اتنفذ الحكم فى يوم 15 نوفمبر 1949.


</doc>