<doc id="734" title="وحش لوخ نس" url="https://arz.wikipedia.org/wiki?curid=734">
وحش لوخ نس

وحش لوخ نس (Loch Ness) دة وحش مشهور ناس كتيرة اتكلمت عنه من كل حتة ف العالم، ومش معروف اذا كان موجود فعلا وللا لا. موجود ف بحيرة لوخ نس اللى ف اسكوتلاندا.
الحكاية دي ابتدت سنة 560 لما القديس "كولومبا" شاف وحش ضخم شكله غريب ظهر على الميّه، فوقّفه لما رفع الصليب ف وشّه وخلاّه يبعد. وبعد كدة فيه صيادين قالوا انهم شافوا الوحش دة فى الفترة اللى بين 1800 و1880، وبعد كدة الموضوع ابتدا يهدا لحد ما رجع يظهر تاني سنة 1933، لما واحد اسمه "جون ماكاي" ومراته شافوا وحش كبير ف البحيرة. وقالوا انه ظهر ثواني واختفى ف المايّة تاني.

بعدها جت تقارير كتير بتقول ان فيه ناس شافته، وسنة 1934 واحد اسمه دكتور "روبرت كينث ولسون" قال انه شاف الوحش براس ديناصور طالع م البحيرة ونزل تاني بسرعة، بس روبرت قِدر يصوره ودي كانت اول صورة واضحة للوحش. بعدها انهالت المكالمات ان فيه ناس كتير شافته وابتدت تظهر صور كتير للوحش دة.

من بعد موضوع "روبرت كينث ولسون" ابتدت اسهم المدينة تزيد والسياح ييجوا عشان يشوفوا الموضوع دة، وبقت مدينة سياحية. فيه ناس بتقول ان عشان كدة مدينة لوخ نس مرضيتش تدوّر فى الموضوع دة وتشوف اذا كان صح وللا لا.

فيه اللى بيقول ان السبب ف الكلام دة هو "جون ماكاي" وانه مستفيد من الاشاعة دي عشان عنده اشهر فندء فى على البحيرة.

فيه اللى بيرفض القصة اصلا عشان بدايتها دينية.

فيه 10.000 صورة للوحش دة لحد النهاردة، فى اواخر التمانينات شركة كودك ابتدت تشوف الصور دي حقيقية وللا متفبركة. وطلع ان 30 صورة بس من العشرتلاف همّا اللى حقيقيين والباقي متفبرك.

من فترة التمانينات العلما ابتدوا يهتمو بالموضوع ويعملوا ابحاث عن وجود الوحش دة وجت النتايج كلها سلبية، يعني ملقوش وحش.

سنة 1993 "كريستيان سبريلنج" قال ان الصورة اللى خدها دكتور روبرت سنة 1934 كانت خدعة عملها هو وصاحبه روبرت ، وان الوحش اللى ف الصورة كان قناع عملوه مخصوص عشان الخدعة دي وكريستيان لبسه، الكلام دة قاله كريستيان بعد ما روبرت مات.

سنة 2003 وكالة الاخبار بي بي سي اعلنت انها هتعمل بحث عن الوحش ف البحيرة واستخدمت 6000 جهاز سونار على حتت منفصلة بمساحة البحيرة كلها واستخدمت الاقمار الصناعية معاه، وملقوش حاجة. واعلنت بعدها ان مفيش وحش.


كتاب هادم الاساطير


</doc>