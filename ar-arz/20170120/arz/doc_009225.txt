<doc id="21747" title="اضراب 6 ابريل سنة 2008" url="https://arz.wikipedia.org/wiki?curid=21747">
اضراب 6 ابريل سنة 2008

إضراب 6 ابريل, فى البداية, كانت دعوة إضراب عام فى مصر يوم 6 ابريل من سنة 2008 ضد الغلاء و الفساد و للتضامن مع اضراب لعمال شركة المحلة, اللى كانوا حيضربوا فى اليوم دا. اتحول الاضراب من اضراب عمالى فى المحلة لدعوة لاضراب عام فى مصر كلها بعد ما اتبنى ناشطين سياسين شباب و مجموعة من المدونين (بلوجرز) الفكرة،اتعرفوا بعد كدا بحركة شباب 6 ابريل, و حركة كفاية. انتشرت فكرة الاضراب بسرعة غير متوقعة عن طريق النت و موقع الفيس بوك Facebook بالخصوص و عن طريق الموبيلات عن طريق الSMS و الاعتماد على نقل الكلام بين الناس و المنشورات و الشعرات اللى كانت موجوده على النت و ساعات كانت بتتعلق فى الشوارع. ابتبنت احزاب فكرة الاضراب و قوى سياسيه مختلفه الفكرة و شجعوها. الاضراب فى المحلة الكبرى اتحول لاعمال شغب, اتعرفت بعد كدا باحداث المحلة و اشتبكات بين الاهالى و البوليس و قوات الامن المركزى و استمرت لمدة يومين, حصلت فيها هجوم على اقسام و مراكز البوليس فى المدينه و تدمير و حرق مبانى و حصلت عمليات نهب بشكل عشوائى و الاشتبكات دى وقعت مجموعة من المصابين و كام واحد من الاهالى ماتوا برصاص الامن. الاضراب دا اللى كان مميز فيه ان مفيش جهة معينه او معروفة هى اللى دعت ليه بس مجرد مجموعة من شباب على موقع فيسبوك Facebook, كانوا حاسين انهم لازم يعملوا حاجة لبلدهم و يطالبوا باللى مؤمنين بيه و حقوقهم, و طريقة النشر عن طريق النت, اللى اتحولت دلوقتى لقوة جامدة للمعارضه و لتنظيم المظاهرات و الوقفات الاحتجاجيه.الاضراب دا و الفكرة الجرئيه (الغريبه وقتها) فتحت بوابت الاضرابات و الاعتصمات فى مصر, اللى دلوقتى تقريبا كل يوم فيها اعتصام او اضراب صغير. اتحول يوم 6 ابريل من كل سنة لذكرى للناشطين السياسين الشباب و لاغلب المعارضة و فى كل سنة بتدعوا المعارضه لتنظيم مظاهرات و اعتصمات فى ذكرى الاضراب اللى كان فى سنة 2008, فيه ناس شايفه ان اليوم دا اتحول لرمز سياسى و انه عرف للشعب انه ممكن ينجح و يقف قدام الحاجات اللى مش عاجباهم.

 
دعوات الاضراب اللى وصلت للناس عن طريق الميل و النت و الفيس بوك, كانت فيها مجموعة من المطالب و اتكتبت اغلبها بالمصرى ومنها:

"خليك قاعد فى البيت او شاركنا فى الميادين العامة. أوعى تنزل لكن شاركنا. ماتروحشي الشغل. ماتروحشي الجامعة. ماتروحشي المدرسة. ماتفتحشي المحل. عايزين مرتبات تعيشنا. عايزين نشتغل. عايزين تعليم لأولادنا...عايزين مواصلات ادمية... عايزين مستشفيات تعالجنا. عايزين دواء لأطفالنا. عايزين قضاء منصف. عايزين امن وأمان. عايزين حرية وكرامة. مش عايزين رفع اسعار. مش عايزين محسوبية. مش عايزين ظباط بلطجية. مش عايزين تعذيب فى الإقسام. مش عايزين أتاوات. مش عايزين فساد. مش عايزين رشاوي. مش عايزين اعتقالات. مش عايزين تلفيق قضايا. قول لأصاحابك وأهلك مايروحوش الشغل همه كمان وخليهم يدخلوا الإضراب يوم 6 ابريل"

نشرت الحكومه المصريه بيان بتحذر فيه من التجمهر و التظاهر فى اليوم دا و من غياب الموظفين الحكومين و اللى شغالين فى الدولة من انهم يغيبوا فى اليوم دا و هددت بعقاب اللى حيغيب بدون عذر سابق مقبول, كمان نشرت وزارة الداخليه بينات بتحذر من المشاركة فى الاضراب و الاعتصام و التجمهر و قالت انها مش حتتهاون مع مثيرى الشغب (زى ما وصفتهم) و حتعتقلهم.اتوجدت عربيات الامن المركزى بشكل مكثف فى محافظات مصر و بالاخص فى المحلة و القاهرة و اسكندريه فى الميادين العامه و الاماكن اللى اتعلنت ان حيتم التظاهر فيها.

المعارضه و مجموعة كبيره من المثقفين و الداعيين للاضراب و مجموعة من الجرايد الخاصة و المستقله شافوا ان الاضراب نجح جامد و فى نفس الوقت الحكومة و الجرايد الحكومية القوميه و ناس تانيه شافوا ان الاضراب فشل و كل جهة حطت اسباب عشان تبرر بيه نجاح او فشل الاضراب.

نظرية نجاح الاضراب

نظرية فشل الاضراب




</doc>