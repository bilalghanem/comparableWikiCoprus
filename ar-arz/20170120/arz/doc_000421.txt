<doc id="23716" title="شهاب الدين أبو السعادات" url="https://arz.wikipedia.org/wiki?curid=23716">
شهاب الدين أبو السعادات

الملك المظفر شهاب الدين ابو السعادات احمد ابن المؤيد شيخ ( اتولد فى القاهره ح 1420 ) ، سلطان مصر و سابع سلاطين الدوله المملوكيه البرجيه ( الشركسيه). بيعتبر أصغر سلطان فى تاريخ مصر و تانى اصغر واحد يقعد على عرش مصر (بعد الملك احمد فؤاد التانى). قعد على عرش مصر سنة 1421 لمدة تمن تشهر و هو لسه ماكملش سنتين بعد وفاة ابوه السلطان ابو النصر شيخ|المؤيد ابو نصر شيخ. امه كان اسمها " سعادات ".

بعد وفاة السلطان ابو نصر شيخ سنة 1421 اتفق الامرا على تنصيب ابنه الرضيع شهاب الدين ابو السعادات احمد. ابن إياس بيوصف الحدث ده بقوله : " لم يقع لأحد من ابناء الملوك بمصر أن تسلطن و هو فى هذه السن ". الامرا جابوا ابو السعادات و قعدوه على حصان و هو عمال يعيط و قعدوه على عرش السلطنه و هو على حجر مرضعه ، ولما دقت الكوسات فجاءه فى حفلة التنصيب اتخض الطفل و اغم عليه و حصله حول فى عينيه فضل ملازمه طول حياته.

الامير " الطنبغا القرمشى " اتعين وصى على السلطان الرضيع لكن إكمنه كان فى تجريده فى الشام قام الامير ططر بمهمة الوصى على ما يرجع ، لكن ططر كان امير قوى وليه نفوذ كبير فعزل بعد شويه " الطنبغا " واتجوز " سعادات " ام السلطان الرضيع و لما ثار النواب فى الشام عليه اخد السلطان ابو السعادات وراح بيه ع الشام يحاربهم و بعد ما غلبهم خلعه و اتسلطن مكانه و طلق " سعادات " تانى يوم من خوفه منها من عملته. الظاهر ططر كان هو الحاكم الفعلى لمصر.

شهاب الدين ابو السعادات قعد على عرش مصر تمن تشهر. بيقول المقريزى عن خلعه : " فما كان أغناه عن هذه السلطنة، ما استفاد منها إلا الحول فى عينيه ".




</doc>