<doc id="12365" title="انيس منصور" url="https://arz.wikipedia.org/wiki?curid=12365">
انيس منصور

انيس منصور ( المنصوره ، 18 اغسطس 1924 - القاهره، 21 اكتوبر 2011 ) كاتب و قصاص و صحفى مصرى. اشتغل فى جرانيل و مجلات كتيره ، و رأس تحرير مجلات و جرانيل زى الجيل و اخر ساعة و اكتوبر و مايو و كاريكاتير و غيرها.

نشأ فى قريه جنب المنصوره فى محافظة الدقهليه ، و بعد ما خلص مدرسته كلية الاداب فى جامعة القاهره و اخد ليسانس فى الفلسفه و اتلمذ على ايد استاذه الجامعى الفيلسوف المصرى عبد الرحمن بدوى. ما بين 1954 و 1963 اشتغل مدرس للفلسفه فى كلية الاداب فى جامعة عين شمس فى القاهره ، و فى سنة 1975 رجع تانى للتدريس فى جامعة مصر الدوليه.

انيس منصور عاش شبابه فى فتره اذدهار ثقافى مليانه كتاب و مفكرين مصريين كبار زى طه حسين و العقاد و توفيق الحكيم و سلامه موسى.

كتابات انيس منصور متنوعه بين مقالات و دراسات و قصص و مسرحيات ، و بيغلب النقل على دراساته و بيتميز بالاسلوب الصحفى المقتضب. من اشهر مؤلفاته " فى صالون العقاد كانت لنا ايام " ، و " عاشوا فى حياتى " ، وليه فى الدراسات السياسيه مؤلفات زى " الحائط و الدموع " و " وعبد الناصر المفترى عليه والمفترى علينا " و " للتاريخ انياب و اظافر " و " الخبز و القبلات ". و من قصصه مجموعات " عزيزى فلان " و " يا من كنت حبيبى " و " هى و غيرها ". ترجم ل فريدريك دورينمات و من اشهر المسرحيات اللى ترجمها له كانت مسرحيه " زيارة السيدة العجوز " اللى اتعرضت على المسرح المصرى بعنوان " الزيارة انتهت ". فى ادب الرحلات كانت له كتب ناجحه و رايجه زى " حول العالم فى ٢٠٠ يوم " و " بلاد الله لخلق الله " و " وغريب فى بلاد غريبة " و " أنت فى اليابان " و غيرها

كتب كمان مؤلفات عن مواضيع خرافيه بتعتبر منقوله من مؤلفات غربيه زى " الذين هبطوا من السماء " و " الذين عادوا الى السماء " ، و " أرواح و أشباح " ، و " لعنة الفراعنة ".

انيس منصور عضو فى مجلس الشورى المصرى ، و عضو فى المجلس الاعلى للثقافه ، و عضو فى مجلس ادارة الهيئه العامة للكتاب. و اخد جوايز كتيره و اديته جامعة المنصوره الدكتوراه الفخريه ، و حصل على جايزة الفارس الدهبى من التلفزيون المصرى ، و على لقب " كاتب المقال اليومى الاول فى الاربعين سنة الاخيره ".

فى سنة 1963 فاز بجايزة الدولة التشجيعيه فى الاداب ، و فى سنة 1981 بجايزة الدوله التقديريه فى الاداب ، و فى سنة 2001 اداه المجلس الاعلى للثقافه فى مصر جايزة مبارك فى الاداب.

اتوفى انيس منصور فى مستشفى فى القاهره فى 21 اكتوبر 2011 و هو عنده حوالى 87 سنه بعد ماتصاب بإلتهاب رئوى حاد و اتدهورت حالته الصحيه.



</doc>