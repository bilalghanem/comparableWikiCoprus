<doc id="24141" title="المدمره ايلات" url="https://arz.wikipedia.org/wiki?curid=24141">
المدمره ايلات

المدمره إيلات ، مدمره بحريه اسرائيليه غرقتها القوات البحريه المصريه فى البحر الابيض قدام مدينة بورسعيد فى 21 اكتوبر 1967 بعد اربع تشهر من حرب 67.

اسرائيل كانت اشترت المدمره من انجلترا و وصلتها فى يونيه سنة 1956 مع مدمره تانيه سمتها " يافو ". اصلاً المدمره كان اسمها زيلوس Zealous. اشتركت المدمره ايلات فى حرب 56 و فى حرب 1967.

بعد انتصار اسرائيل فى حرب 67 ابتدت قطع البحريه الاسرائيليه تخترق المياه الاقليميه المصريه فى منطقة بورسعيد. فى 11 يونيه 1967 ضربت المدمره " السرب المصرى " اللى كان معدى جنب المدمره فإشتبك معاها و غرقته المدمره. السرب المصرى كان بيقوده الظباط عاونى عازر و ممدوح شمس. استمرت المدمره تخترق المياه المصريه لغاية لما فى يوم 18 اكتوبر 1967 اخترقت المياه المصريه بقيادة " اسحاق شيشان " فإتقرر التصدى ليها. فى يوم 21 اكتوبر 1967 صدر امر بالإشتباك مع المدمره و اتشكلت فرقتين للقيام بالمهمه ، الفرقه الاولى كانت بقيادة النقيب احمد شاكر و مساعدة الملازم اول حسن حسنى و كانت على اللنش 504 ، واللنش التانى 501 كان بيقود فرقته النقيب لطفى جاب الله بمساعدة الملازم اول ممدوح منيع.

اللنشين راحوا للمدمره ايلات و حصل اشتباك الساعه سته الا ربع و ضربها اللنش اللى كان بيقوده احمد شاكر بصاروخين ، لكن لما ظهر انها ما غرقتش ضربها اللنش 501 بصاروخ صابها فى وسطها و بعدها بدقيقتين ضربها بصاروخ تانى خلص عليها و بلعتها ماية البحر بسرعه.

أهالى بورسعيد اتفرجوا على المعركه من البحر من على الشط. بعد نجاح المهمه صدر قرار جمهورى بمنح كل الظباط و العساكر اللى شاركوا فى العمليه اوسمه و انواط وبقى يوم غرق المدمره ايلات فى 21 اكتوبر 1967 عيد للقوات البحريه المصريه.



</doc>