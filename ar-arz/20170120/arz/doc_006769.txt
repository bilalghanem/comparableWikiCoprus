<doc id="14085" title="فارس" url="https://arz.wikipedia.org/wiki?curid=14085">
فارس

فارس هو اسم قديم ل ايران استخدم لسنة 1935. فارس كانت موطن الامبراطوريه الفارسيه. المرجح ان الفرس القدام كانو قبيله رحاله اتسربو فى زمن مش معروف عبر جبال القوقاز للهضبه الايرانيه ، و فى القرن السابع قبل الميلاد استقرو فى اقليم فارس اللى وقتها كان خاضع للامبراطوريه الاشوريه ، و ارتبط الحكام الفرس بـ الميديين اللى كونو دوله قويه فى القرن السابع قبل الميلاد.

فى نص القرن الساتت قبل الميلاد ظهر قورش العظيم و نصب نفسه حاكم على ميديا ، و اسس الامبراطوريه الفارسيه بسلسله من الفتوحات السريعه. اتوسع الفرس و امتد حكمهم ناحية الشرق فى افغانستان الحديثه ، و ناحية شمال غرب الهند ، و وصلو لغاية نهر الدانوب فى الشمال. فضل نفوذ الفرس مستمر فى بلاد الاغريق ( اليونانيين القدام ) رغم كل محاولات الاغريق و نضالهم ضدهم فى الحروب اللى اتعرفت بإسم " الحروب الفارسيه ". لكن بعد نص القرن الخامس قبل الميلاد بدأت علامات الاضمحلال تظهر فى الامبراطوريه الفارسيه بسبب المنازعات على الحكم و خاصة عصيان قورش الصغير ضد ارتاجزرسيس التانى فإضطربت الامبراطوريه و نجحت ثوره فى مصر ضد الحكم الفارسى و فى الاخر ظهر الاسكندر الاكبر و قضى على امبراطورية الاخمينيين سنة 331 قبل الميلاد.

بعد وفاة الاسكندر الاكبر وقعت معظم فارس فى ايد السلوقيين المقدونيين اللى بدورهم ما قدروش يحافظو على الاراضى اللى استولو عليها و حلت بارثيا اللى اتاخدت منهم فى نص القرن التالت قبل الميلاد محل الامبراطوريه الفارسيه القديمه و نافست روما. بعدها حكم الساسانيين ( ح 226 ) و ازدهرت دولتهم لغاية ما استولى عليها العرب ما بين 641 و 642 و حل الاسلام محل الديانه الزرادشتيه. ظهرت امبراطوريات فى فارس زى الامبراطوريه الخوارزميه و استولى عليها المغول بقيادة جنكيز خان و كونو دوله اتعرفت بإسم دولة إيلخانات فارس و كان اول إيلخانتها هولاكوخان و عاصمتها كانت فى تبريز.

عبر الزمن استخدم الفرس كذا حروف للكتابه. قبل غزو العرب لفارس و استخدام الحرف الكوفى كتب الفرس بالحروف الاسفينى ( الحروف اللى استخدمها الاشوريين زمان ) ، و بعدين استخدمو الحروف السنسكريتى ( الهندى ) ، و الكلدانى ، و بعدين السريانى. الكتابه بحروف معينه ما كانتش عامه فى كل فارس.

الفرس اصحاب حضاره عريقه و قديمه و لما غزاهم العرب كانو امه متقدمه و متحضره فإستمر عطائهم الحضارى بعد الغزو و ظهر منهم علما و فلاسفه و ادبا كبار زى ابن سينا و الفارابى و الخوارزمى و البيرونى و الرازى و الطوسى و الكاشى و الفردوسى و ابن المقفع و الأصفهانى و رشيد الدين الهمذانى و عمر الخيام و غيرهم كتير من عظماء و نوابغ فارس.



</doc>