<doc id="29857" title="ميخائيل التانى الأمورى" url="https://arz.wikipedia.org/wiki?curid=29857">
ميخائيل التانى الأمورى

ميخائيل التانى الأمورى - Michael II the Amorian ، يونانى: Μιχαήλ Β' ὀ ἐξ Ἀμορίου - ، او ميخائيل التانى تراولوس Μιχαήλ Β' ὀ Τραυλός . " تراولوس " يعنى اللى بيتهته - ( اموريوم، فريجيا 770 ؟ - 2 اكتوبر 829 ). امبراطور بيزنطه من ديسمبر 820 لحد وفاته فى 2 اكتوبر 829 و مؤسس الاسره الاموريه Amorian dynasty المعروفه كمان باسم الاسره الفريجيه. حاول يفض النزاع اللى كان قايم فى بيزنطه فى القرن التاسع بخصوص الاستخدام الدينى للأيقونات. فى عهده استولى العرب على جزيرة كريت و حتت من سيسيليا. من مراته ثيلكا Thekla خلف ابنه ثيوفيلوس اللى خلفه فى الحكم بعد وفاته.

ميخائيل كان من عيله بسيطه لكن بقى قومندان عسكرى و كان زميل القومندان ليو الارمنلى Leo the Armanian اللى بقى الامبراطور ليو الخامس الارمنلى فى سنة 813. و وقت صراع توركوس Turcus و نيكيفوروس الاول Nicephorus I على عرش بيزنطه ميخائيل و ليو فى الاول ساندو باردانيس Bardnes لكن بعد كده اتخلو عنه و ساندو نيكيفوروس الاول. بعدها بكام سنه، بعد ليو مابقى امبراطور شك ليو فى اخلاص صاحبه القديم ميخائيل و سجنه بتهمة الخيانه ، و فى 2 ديسمبر 820 اتحكم على ميخائيل بالاعدام برميه فى بخار سخن ، لكن تانى يوم بعد صدور الحكم اتقتل ليو على ايدين اعوان ميخائيل اللى نصبو ميخائيل امبراطور. فى سنة 822 ميخائيل نصب ابنه ثيوفيلوس امبراطور-مشارك.

شويه قبل مايقعد ميخائيل على عرش بيزنطه كان فيه ظابط اسمه توماس السلافى Thomas the Slav قاد حركة تمرد و بعد ماقعد ميخائيل على العرش استمر التمرد لغاية ماقدر ميخائيل انه يخمده فى اواخر 823 ، لكن رغم كده التمرد اضعف القدرات الاقتصاديه بتاعة الامبراطوريه لدرجة انها ماكانتش قادره تواجه هجمات العرب ، و فى الظروف دى استولى العرب على جزيرة كريت سنة 826 او 827 و حتت من سيسيليا فى 827-829.

رغم ان ميخائيل كان ايوكونوكلاست Iconoclast يعنى بينتمى للحركه اللى ضد الاستخدام الدينى للايقونات و الرسومات لكن اتبع سياسه توليرانسيه فى تعامله مع النزاع و لدرجة انه افرج كمان عن المساجين اللى كانو اتسجنو بسبب تأيدهم لاستخدام الايقونات و اتبعو البطريرك السابق نيكيفوروس Nicephorus و الراهب ثيودور ستوديتيس Theodore Studites و غيرهم من رجال الدين اللى كانو بيأيدو استعمال الايقونات.

اتوفى ميخائيل التانى فى 2 اكتوبر 829 و قعد مكانه على عرش بيزنطه ابنه ثيوفيلوس.


</doc>