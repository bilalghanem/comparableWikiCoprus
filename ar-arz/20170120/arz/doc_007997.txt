<doc id="9439" title="عزيز سوريال عطيه" url="https://arz.wikipedia.org/wiki?curid=9439">
عزيز سوريال عطيه

عزيز سوريال عطية ( العايشه ، زفتى ، محافظة الغربيه ، مصر ، 5 يوليو 1898 - 24 سبتمبر 1988 ) مؤرخ مصرى عالمى كبير اتخصص فى فترة العصور الوسطى اشهر المؤرخين المصريين فى العصر الحديث على المستوى العالمى. كان من اللى اسسو جامعة اسكندرية اللى اشتغل فيها استاذ لتاريخ العصور الوسطى فى كلية الاداب. الف كتب تاريخيه مهمه كتيره و ساهم فى اصدار المجلة المصرية التاريخية وهى مجلة قيمه بتصدرها الجمعيه المصريه للدراسات التاريخيه فى القاهره من سنة 1948، و اجتهد لغاية ماحقق حلم اصدار الموسوعه القبطيه و اتعامل مع التاريخ بحياديه و موضوعية و علم و بكده أدى دور المؤرخ والباحث التاريخى الحقيقى فنال احترام العالم وبقى اشهر مؤرخين مصر فى العصر الحديث عالمياً و اترجمت كتبه للغات كتيره و بقت مراجع مهمه للباحثين.

اتولد عزيز سوريال سنة 1898 فى قريه صغيره اسمها " العايشه " جنب زفتى فى محافظة الغربيه. و هو عنده سبع سنين عزلت اسرته على الزقازيق و دخل هناك المدرسه الابتدائى و بعد ما خلصها راح القاهره و دخل المدرسه الثانوى و اخد البكالوريا سنة 1914 و دخل كلية الطب و لما قامت ثورة 1919 شارك فيها. بدأ حياته الوظيفيه بالشغل فى وزارة الزراعه و بعدين قرر انه يعمل امتحان البكالوريا كمان مره و بعد ما نجح دخل مدرسة المعلمين العليا و اتخرج منها بتفوق و اشتغل مدرس لكن فضل يدرس لغاية ما أخد شهادة الماجستير و اتبعت انجلترا فى بعثه لأخد الدكتوراه من جامعة كمبردج.
بعد ما رجع مصر اشتغل استاذ لتاريخ العصور الوسطى فى كلية اداب جامعة اسكندريه، لكن فى سنة 1952 استقال و راح على القاهره و كرس حياته للقرايه و الكتابه و اتطلب منه انه يشارك فى المجلس الملى التابع للكنيسه المصريه و اقترح فى سنة 1953 انشاء معهد لدراسة التراث القبطى فإتأسس " المعهد العالى للدراسات القبطيه " جنب معهد الاثار القبطيه اللى كان اسسه " مريت بطرس غالى ". بعد كده هاجر عزيز سوريال على اوروبا و امريكا و قضى بقية حياته هناك و درس فى جامعات انجلترا و المانيا و امريكا ، و اشتغل استاذ زاير لكرسى الاستاذ هنرى و. لوسى فى كلية اللاهوت فى نيويورك ، و استقر فى امريكا و اشتغل فى جامعة يوتا من سنة 1959 و انشأ مركز لدراسات الشرق الاوسط بالتعاون مع الباحث التاريخى سامى جبره.

حلم عزيز سوريال الكبير كان نشر موسوعه قبطيه عن التاريخ و التراث القبطى المصرى و فعلاً عمل اتصالات بالباحثين و الدارسين فى مصر و اوروبا و امريكا و قدر يجمع عدد كبير منهم للمساهمه فى كتابة الموسوعه و اتحقق حلمه و صدرت الموسوعه القبطيه بالانجليزى سنة 1991 فى تمن مجلدات لكن للأسف ما شفهاش منشوره لإنه اتوفى قبلها بتلت سنين فى سنة 1988.

بيعتبر عزيز سوريال عطيه من اهم المؤرخين المصريين فى العصر الحديث و ساب وراه بصمه واضحه خاصة فى علم دراسة القبطيات و التراث القبطى اللى سماه قبطولوجيا. عزيز سوريال حقق نصوص تاريخيه و الف كمان كتب تاريخيه مهمه بالانجليزى منها كتاب " تاريخ المسيحيه الشرقيه " The History of Eastern Christianity و كتابه القيم اللى اتعاد طبعه بالانجليزى خمس مرات و اترجم للغات كتيره و اترجم فى مصر " الحروب الصليبيه و تأثيرها على العلاقات بين الشرق و الغرب " و اللى ختمه بقوله : انه بكده قصة تاريخ العلاقات بين الشرق الاوسط و الغرب كانت طويله و متقلبه و متغيره ، منها فصول كتيره كانت مليانه بالعنف و منها فصول كانت هاديه و سلميه اتضمنت اسهامات فى مسيرة البشريه نحو التقدم.

شوف كمان : الموسوعه القبطيه

معظم كتابات عزيز سوريال عطيه كانت بالإنجليزى لكن فيه كتب ليه اترجمت فى مصر للعربى .



</doc>