<doc id="2739" title="نيديرلاند" url="https://arz.wikipedia.org/wiki?curid=2739">
نيديرلاند

نيديرلاند (‏ Nederland, "معروفه بردو بـ"هولندا")" هى الجزء الأوروبى من مملكة نيديرلاند (‏ Koninkrijk der Nederlanden)، اللى بتتألف من نيديرلاند،و جزر الأنتيل الهولندية و أروبا فى منطقة البحر الكاريبى و نيديرلاند هى ديمقراطية پرلمانية ملكية دستورية فى أوروبا الغربية. و يحدها بحر الشمال من الشمال والغرب، بلجيكا من الجنوب، و ألمانيا من الشرق. نيديرلاند واحدة من اول الديمقراطيات الپرلمانية، و كانت دولة حديثة من اساسها. عاصمة نيديرلاند هيه امستردام ومقر الحكومة فى لاهاى.

نيديرلاند ممكن يتقال عليها هولندا , لكن ده مش الاسم الصح لإن هولندا الشماليه و هولندا الجنوبيه مجرد اتنين من إتناشر مقاطعة فى نيديرلاند. بالإنجليزى الكلمه النيزيرلاندس (داتش Dutch) بتستخدم للإشارة للناس، و اللغة، و أى شىء متعلق بنيديرلاند. الاسم الرسمي بالداتش هو Koninkrijk der Nederlanden يعنى مملكة الأراضى المنخفضه.

نيديرلاند بلد منخفضه، حوالى 27 % من مساحتها و 60 % من المناطق المسكونه تحت مستوى سطح البحر و عشان كده بتتسمى كمان " الاراضى المنخفضه " . أهم مدنها امستردام و دينهاخ (لاهاى) و روتردام و اوترخت و هارليم و نايميخان. اكتسب الهولنديين المقاطعات الساحليه (اوترخت و اوفر أيسيل و خيلدرلاند و خيرونينجان و زيلاند و فريزلاند و ساويدهولاند ز نوردهولاند) بتجفيف البحر بعد شغل جامد و مضنى اخد كذا قرن.

المقاطعات الداخليه هى: نوردبرابانت (برابانت الشماليه) و ليمبورخ و درينتا.

هولندا فيها قنوات كتيره و ساعد نظام القنوات اللى بتربط بين الانهار الرئيسيه على تقدم النقل النهرى جوه هولندا و مع المانيا و بلجيكا.

بيعتبر الاقتصاد الهولندى من اقوى الاقتصاديات فى اوروبا و بتستمد هولندا ثروتها من التجاره و صناعة المنسوجات و الماكينات و المعلبات و الاجهزه الكهربيه و الكيماويات و منتجات الالبان و تربية المواشى و منتجات البساتين و زراعة الخضار و الورود و صيد السمك و السياحه. و فيها مناجم فحم و بتسيطر على موارد البترول و القصدير فى العالم.

فى العصر الرومانى عاشت فيها قبايل الباتاف الالمانيه و بعدين حكمها الفرانك (الافرنج) ما بين القرن الخامس و التامن، و بعدين الامبراطوريه الرومانيه المقدسه، و ادواق برجنديا فى القرن 15، و عيلة هابسبورج (1482). شارل الخامس اداها لابنه فيليبى التانى ملك اسبانيا اللى حاول تدخيل محاكم التفتيش الاسبانيه فيها و الغاء الحكم الذاتى فقامت انتفاضه عامه قادها وليام الصامت (وليام دو سوايخر) امير اورانج (اورانيا)، و استرجعت اسبانيا المقاطعات الجنوبيه (بلجيكا دلوقتى) لكن هولندا و الست مقاطعات التانيين انضمو لبعض و اعلنوا استقلالهم بإسم " المقاطعات المتحده " سنة 1581، و تم الاعتراف بإستقلال المقاطعات المتحده سنة 1648.

ابتدا عصر الازدهار و التوسع بتأسيس شركة الهند الشرقيه الهولنديه و شركة الهند الغربيه الهولنديه فقامت امبراطوريه واسعه و بقت نيديرلاند ملجأ للمضطهدين زى اليهود و الهيجونوت. و قامت حروب، و خرجت نيديرلاند أقوى من الحروب ضد انجلترا و فرنسا المعروفه بـ " الحروب الهولنديه "، و من " حرب المحالفه العظمى " و " حرب الوراثه الاسبانيه " لكن تفوقها التجارى اتنقل لانجلترا فى القرن التمنتاشر.

فى سنة 1794 احتلتها جيوش الثوره الفرنسيه و بقا اسمها الجمهوريه البتافيه (1795)، و فى سنة 1806 بقت مملكه بيحكمها لويس بونابرت و ضمت لفرنسا سنة 1810 و بعدين لبلجيكا بقرارات مؤتمر فيينا (1814-1815). و فى سنة 1830 انفصلت عن بلجيكا، و بالرغم من وقوفها ع الحياد فى الحرب العالميه الاولى غزتها المانيا فى الحرب العالميه التانيه لكنها وقفت و حاربت فى صف الحلفا ضد المانيا.

بعد الحرب العالميه التانيه قدرت تسترد قوتها و رخاءها بسرعه على الرغم من الفيضانات اللى اجتاحتها سنة 1953. و فى سنة 1949 اعترفت بإستقلال اندونيسيا اللى كانت مستعمراها و بقت سورينام فى امريكا الجنوبيه و جزر الهند الغربيه فى منطقة البحر الكاريبى بيتمتعو بحكم ذاتى من سنة 1954، فى سنة 1962 اتنازلت عن غينيا الجديده لاندونيسيا وبعدين نالت سورينام استقلالها الكامل عن مملكة نيديرلاند.

نيديرلاند عضو مؤسس فى الامم المتحده و انضمت لاتحاد بينولوكس مع بلجيكا و لوكسمبورج سنة 1947، و حلف الاطلنطى (1949)، و الجماعه الاوروبيه للفحم و الصلب (1952)، و اتحاد اوروبا الغربيه (1955)، و السوق الاوروبيه المشتركه، و الجماعه الاوروبيه للطاقه الذريه (1957)، و دلوقتى عضو فى الاتحاد الاوروبى.

نيديرلاند ملكيه وراثيه تحت حكم عيلة اورانيا (اورانج)، و بيزيد فيها عدد البروتستانت عن الكاتوليك بنسبه بسيطه.

اتعرفت نيديرلاند على مر التاريخ بتولورانسيتها السياسيه و الدينيه و كانت دايماً ملجأ للمضطهدين اللى بيعانو من القهر فى بلادهم. امستردام هيا عاصمة نيديرلاند (رسمياً من سنة 1983) و مقر الحكومة فى دينهاخ Den Haag (لاهاى La Haye بالفرنساوي، و ذا هيج The Hage بالإنجليزى) .

الملك ويليم الكساندر (Willem-Alexander) هو ملك نيديرلاند الايام دى من يوم 30 ابريل سنة 2013 بعد والدته الملكه بياتريكس (Beatrix) ما إتنازلت ليه عن الملك.



</doc>