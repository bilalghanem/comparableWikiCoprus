<doc id="11240" title="انطوان كلوت" url="https://arz.wikipedia.org/wiki?curid=11240">
انطوان كلوت

انطوان كلوت (بالفرنساوى : Antoine Barthelemy Clot ) المشهور ب كلوت بيك او كلوت بيه (7 نوفمبر 1793 ، جرينوبل - 28 اغسطس 1868 ، مارسيليا) كان طبيب فرنساوى اتولد فى " جرينوبل " فى فرنسا سنة 1793 و عاش فترات طويله من حياته فى مصر بعد ماطلب منه محمد على باشا تنظيم الإداره الصحيه للجيش المصرى ، وبقى رئيس أطبا الجيش. اخد لقب " بك " كتكريم لجهوده و صبره. الشغل اللى عمله كلوت بيه فى مصر كان ضمن النهضه العلميه اللى حصلت فى كل المرافق الاجتماعيه و الاقتصاديه و الاصلاحات اللى عملها محمد علي فى مصر. كلوت بيه رجع لمارسيليا سنة 1849 و مات هناك سنة 1868.

اسس محمد على مدارس كتيره للطب اولها مدرسة الطب البشرى فى ابو زعبل سنة 1827 ، و اتولى ادارتها الدكتور كلوت بك. مدرسة ابو زعبل بتعتبر اول مدرسة طبيه فى العصر الحديث فى الشرق كله. معظم الاساتذه اللى درسو فيها كانو فرنساويين او اسپان او طليان. الكتب و المراجع اللى استعملوها كانت فرنساويه و كانت المحاضرات بتترجم للعربى لتدريس التشريح والجراحه و الامراض الباطنيه وعلم الصحه و الصيدله و الطب الشرعى و الفيزيا و الكيميا ، و اتبنت جنب المدرسه دى مدرسه تانيه خاصه بالصيدله ، كان بيتبع مدرسة الصيدله جنينه لزرع كل النباتات الطبيه. و اختارو للمدرسة 100 طالب كان كل واحد فيهم بياخد مرتب شهرى قيمته 100 قرش بالاضافه للاكل من الازهر.

مستشفي ابو زعبل كانت بتضم ٧٢٠ سرير و بعدين نقلو المدرسه و معاها المستشفي من ابو زعبل للقاهره سنة 1837 و اختارو القصر العينى عشان يكون المقر الجديد.
اتأسس قسم للولاده و مدرسه للدايات فى المستشفى بس كان فيه صعوبه كبيره فى انهم يلاقو طالبات مصريات للمدرسه و اتغلبت الحكومه على المشكله دى بانها اشترت 10 بنات من الحبشه و السودان ( من سوق العبيد ) و دخلتهم المدرسه و كمان ضمت للمدرسه اتنين من الاغوات ( المظ و سليمان) من القصر اللى فى القلعة ، و فى سنه 1835 ضمو 10 جوارى تانيين ووصل عدد الطالبات لـ اتنين و عشرين و بعدين زاد العدد بتدخيل عشر بنات يتما صغيرين فى السن كانو عيانين و دخلو المستشفى للعلاج و بعد ما خفو ماحدش طلبهم من قرايبهم فدخلتهم الحكومه لمدرسة الدايات.

كتب كلوت بك مؤلفات طبيه كتيره ، وكان الطبيب محمد الشافعى مترجمه الدايم.


<div dir="ltr">

عمداء كلية طب القصر العينى


</div></doc>