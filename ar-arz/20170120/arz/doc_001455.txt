<doc id="94880" title="بسمة بنت سعود بن عبد العزيز ال سعود" url="https://arz.wikipedia.org/wiki?curid=94880">
بسمة بنت سعود بن عبد العزيز ال سعود

صاحبة السمو الملكى الاميرة بسمة بنت سعود بن عبد العزيز ال سعود (Basmah bint Saud) اميرة سعودية من اسرة ال سعود المالكة فى المملكه العربيه السعوديه و سيدة اعمال مشهورة .

اتولدت بسمة بنت سعود يوم 1 مارس 1964 فى الرياض وهى بنت الراحل الملك سعود بن عبد العزيز تانى ملوك المملكه العربيه السعوديه ، وجدها لأبوها هو الراحل الملك عبد العزيز بن عبد الرحمن ال سعود مؤسس المملكه العربيه السعوديه وأول ملك ليها ، وهى أخت الشاعر السعودى الراحل الامير خالد بن سعود ، وبنت اخو ملوك السعودية الراحلين فيصل بن عبد العزيز و خالد بن عبد العزيز و فهد بن عبد العزيز و عبد الله بن عبد العزيز والملك الحالى سلمان بن عبد العزيز .

بدأت بسمة بنت سعود تعليمها الإبتدائى والمتوسط فى بيروت عاصمة لبنان ، وبعدما قامت الحرب الاهليه اللبنانيه سنة 1975 سافرت لالمملكه المتحده علشان تكمل تعليمها وهناك خدت الشهادة الثانوية وبعد كده دخلت جامعة Richmond UK لدراسة العلوم الإجتماعية . وبعدين سافرت لسويسرا ودخلت الجامعة الامريكية فى لوزان وخلصت سنة تانية فى العلوم الإجتماعية ، وسافرت من هناك لسوريا علشان تبقى جنب امها السورية الاميرة جميلة مرعى وهناك درست سنة طب وسنة ادب انجليزى فى جامعة تشرين وبعد كده سافرت للبنان مرة تانية وهناك درست سنتين علم نفس فى الجامعة العربية ببيروت .

بسمة بنت سعود هى رئيس مجلس إدارة شركة البراعم المختصة بالمطاعم ومقهى كريز للفنون والمطبخ التشكيلى فى مارينا جراند بارك حياة جده ، وأسست شركة أنسيد القابضة علشان تشمل كل مشاريعها الإستثمارية والإنسانية . وهى كمان رئيسة مجلس إدارة شركة إنڤيرو للحلول البيئية ورئيسة مجلس إدارة مركز صدى الحياة السعودى ده غير أنها أسست مركز بسمة الشامل للتدريب على امن المرأة . بالإضافة الى أنها بتشتغل فى تقديم الإستشارات والأبحاث والأوراق النقدية والعلمية فى المؤتمرات وورش العمل الدولية زى الأمم المتحده و البنك الدولي ومنظمات حقوق الانسان المحلية والدولية .

بسمة بنت سعود صاحبة عمود إسبوعى اسمه (الرأى الاخر) فى جريدة المدينة بتكتب فيه عن معاناة المواطنين وبتنقلها للمسئولين .

بسمة بنت سعود اتجوزت شجاع بن نامى بن شاهين الشريف من اهل المدينة المنورة سنة 1988 واتطلقت منه سنة 2007 ، وكانت خلفت منه ولدين هما سعود و احمد ، وتلات بنات هما سارة و سماهر و سهود .


</doc>