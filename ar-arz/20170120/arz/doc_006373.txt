<doc id="1664" title="المماليك البحريه" url="https://arz.wikipedia.org/wiki?curid=1664">
المماليك البحريه

إتوسع السلطان الأيوبى الصالح نجم الدين أيوب فى شرا المماليك، واستعان بيهم ضد منافسيه الأيوبيين فى الشام، وسكنهم معاه فى جزيرة الروضه اللى فى نيل القاهرة وسماهم " المماليك البحرية " نسبة لعيشتهم فى الجزيره فى نص بحر النيل، او ممكن لإنهم جم من ورا البحر. بعد ما إتوفى الصالح أيوب وقت حملة لويس التاسع ملك فرنسا، واللي إتعرفت بإسم " الحمله الصليبيه السابعه "، نصب مماليكه أرملته شجر الدر سلطانة على مصر. ولما إحتج ع التنصيب ده الامرا الأيوبيه فى الشام لما شافوا إن السلطه حاتفلت منهم، والخليفة العباسي المستعصم فى بغداد بحجة إنها ست، اتجوزت شجر الدر الامير عز الدين أيبك، اللى كان من الامرا بتوع الصالح أيوب، وإتنازلت له عن العرش، وبكده بدا حكم الدوله المملوكيه البحريه فى مصر بكل قوتها وإمكانياتها، و ماقدرش أيوبية الشام و لا الخليفه العباس بتاع بغداد يوقفوا ولادتها وهم نفسهم قضى عليهم المغول.

الامير فارس الدين أقطاى الجمدار كان ريس المماليك البحرية، لكن السلطان أيبك إغتاله بعد مابقى للبحريه عزوة كبيرة فى مصر بتهدد عرشه، فهرب عدد كبير من المماليك البحريه من مصر ع الشام والكرك وأماكن تانيه، و بعد شويه رجعوا على مصر بعد ماإتوفى أيبك، وساعدوا السلطان سيف الدين قطز فى حربه ضد المغول وقدروا يغلبوهم فى معركة عين جالوت التاريخيه.

دولة المماليك البحريه، وكان أغلبهم من اصل تركى (تركى بمعنى عام مش اتراك تركيا- شوف ترك)، حكمت من سنة 1250 لغاية سنة 1381 لما إتنقل الحكم لمماليك البرجية ودول كان غالبيتهم من اصل شركسي.

مقر حكم دولة المماليك البحريه، وبعدها المماليك البرجيه، كان قلعة الجبل فى القاهره.
المماليك البحريه لعبوا دور كبير فى تاريخ مصر ومنطقة الشرق الأوسط وقدروا إنهم يصدوا المغول و الصليبيين ويحموا مصر و بلاد المنطقه. السلطان المنصور قلاوون الألفى قدر ياخد طرابلس من إيدين الصليبيين، وبعده ابنه الأشرف خليل أخد اخر جيوبهم فى عكا و ساحل الشام. فى عصر المماليك البحرية إتطورت التجاره والثقافه وفنون العماره. وبقت من أثارهم فى القاهره ودمشق جوامع ومدارس وأثارات تانيه كتيره. عهد السلطان الناصر محمد بن قلاوون كان أزهى فتره فى تاريخ دولة المماليك البحريه من حيث مكانة مصر الدوليه و قوة إقتصادها والنشاط العمراني الضخم اللى ما شافتهوش مصر من ايام الفراعنه.

من اشهر سلاطين المماليك البحرية : الظاهر بيبرس، و قطز، و المنصور قلاوون، و ولاده الأشرف خليل و الناصر محمد.

1250 شجر الدر
1250 1257 المعز عز الدين أيبك

1259 1257 المنصور نور الدين على

1260 1259 المظفر سيف الدين قطز

1277 1260 الظاهر ركن الدين بيبرس البندقداري

1279 1277 السعيد ناصر الدين ابو المعالى محمد بركة قان

1279 1279 العادل بدر الدين سُلامش

1290 1279 المنصور سيف الدين قلاوون الألفى

1293 1290 الأشرف صلاح الدين خليل بن قلاوون

1294 1293 الناصر محمد بن قلاوون (فترة حكم اولى)

1296 1294 العادل زين الدين كتبغا

1298 1296 المنصور حسام الدين لاجين

1308 1298 الناصر محمد بن قلاوون (فترة حكم تانيه)

1309 1308 المظفر ركن الدين بيبرس الجاشنكير

1340 1309 الناصر محمد بن قلاوون (فترة حكم تالته)

1341 1340 المنصور سيف الدين ابو بكر

1342 1341 الأشرف علاء الدين كجك

1342 1342 الناصر شهاب الدين احمد بن الناصر محمد

1345 1342 الصالح عماد الدين اسماعيل بن الناصر محمد

1346 1345 الكامل سيف الدين شعبان بن الناصر محمد

1347 1346 المظفر سيف الدين حاجي بن الناصر محمد

1351 1347 الناصر بدر الدين ابو المعالي الحسن بن الناصر محمد (فترة حكم اولى)

1354 1351 الصالح صلاح الدين صالح بن الناصر محمد

1361 1354 الناصر بدر الدين ابو المعالي الحسن بن الناصر محمد (فترة حكم تانيه)

1363 1361 المنصور صلاح الدين محمد بن حاجي بن الناصر محمد

1376 1363 الأشرف ناصر الدين شعبان بن حسن بن الناصر

1381 1376 المنصور علاء الدين على بن شعبان

1382 1381 الصالح صلاح الدين حاجى (فترة حكم اولى)

1388 1389 المنصور صلاح الدين حاجى (فترة حكم تانيه) - غير لقبه من الصالح للمنصور.




</doc>