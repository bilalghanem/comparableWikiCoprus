<doc id="10447" title="بيروت" url="https://arz.wikipedia.org/wiki?curid=10447">
بيروت

بيروت هى العاصمه بتاعة لبنان و اكبر مدينه فيها و وصل عدد سكانها لـ 2.1 مليون سنة 2007.بيروت مبنيه على شبه جزيره قدام جبال لبنان و بتطل على البحر المتوسط و فيها اكبر مينا فى لبنان.اول مره اتذكرت فيها المدينه كان فى رسايل تل العمارنه باللغه المصريه القديمه و دى بيرجع تاريخها ل حوالى 1500 سنه قبل الميلاد و من ساعتها و المدينه لسه معروفه بالاسم دا. بيروت نفسها بيرجع تاريخها لاكتر من 5000 سنه زى ما بينت الاكتشفات الاثريه ، و كلمة بيروت بالكنعانى معناها الابيره (جمع بير و علامة الجمع الواو و الته).

بيروت كانت مركز مهم للتجاره الفينيقيه و اذدهرت ايام حكم السلوقيين و الرومان و البيزنطيين. فتحها المسلمون سنة 635 ، و استولى عليها الصليبيين سنة 1110 و بقت جزء من مملكة بيت المقدس اللاتينيه ومن اشهر اللى حكموها فى الفتره دى اسرة ايبيلين اللى كانت منهم ايزابيل دى ايبيلين سيدة بيروت. الأشرف خليل سلطان مصر طلع الصليبيين منها سنة 1292. استولى عليها الاتراك العثمانيين و بقت ولايه عثمانيه و فى فترة حكمهم سادها الدروز. أستولى عليها محمد على سنة 1832 وقت حروبه ضد العثمانيين لكن الاساطيل الانجليزيه و الفرنساويه ارغمته على اخلائها سنة 1840. أحتلها الفرنساويين من 1918 ل 1944.

بيروت مبنيه على قمة تلين : تل الاشرفيه (بيروت الشرقيه) و تل المسيطبه (بيروت الغربيه) و و بيحدها نهرين: نهر الكلب فى الشمال و نهر الدامور فى الجنوب. من معالمها الجامعه اللبنانيه ، و الجامعه الامريكيه ، و جامعة القديس يوسف. بتعتبر مركز ثقافى مهم فى منطقة الشرق الاوسط.


</doc>