<doc id="6300" title="حكومه" url="https://arz.wikipedia.org/wiki?curid=6300">
حكومه

الحكومه هيا السلطه التنفيذيه فى الدوله .
وزى ماهوا معروف ان علشان يبقى فيه دوله لازم يكون فيه تلات حاجات اقليم ,شعب ,سلطه .
و السلطه بدورها بتتقسم لتلات سلطات .سلطه تشريعيه -اللى هيا البرلمان , سلطه تنفيذيه -اللى هيا الحكومه , سلطه قضائيه .
والسلطه التنفيذيه اللى هيا الحكومه (وفى بعض الدول اللى نظامها شبه رئاسى بيكون رئيس الدوله ليه سلطات تنفيذيه لكن بشكل عام السلطه التنفيذيه بتتقال دايما على الحكومه) بتتكون من رئيس الحكومه اللى بيتسمى برضه رئيس الوزرا او رئيس الوزاره ومعاه مجموعه من الوزرا وبيكون عمل الوزاره جماعى و المسئوليه تضامنيه .
وبتكون الحكومه مسئوله قدام البرلمان اللى ليه سلطه سحب الثقه من اى وزير او من رئيس الوزاره نفسه , وفى حالة سحب الثقه من رئيس الوزاره واستقالته فيتكون الوزاره كلها مستقيله .
وزى ما الدساتير (و فيه دول بتسميه القانون الاساسى ) بتدى للبرلمان الحق فى انه يسحب الثقه من الحكومه ,فالحكومه كمان ليها الحق فى حل البرلمان , وده بيكون فى حالة ان فيه خلاف شديد بين البرلمان والحكومه ففى الحاله دى الحكومه بتحل البرلمان وبتعمل انتخابات مبكره . فلو الحكومه نجحت تانى فى الانتخابات وباغلبيه كويسه ففى الحاله دى بتقدر تعمل اللى هيا شايفاه صح اما لو الانتخابات ادت اغلبيه لحزب معارض فبيشكل هوا الحكومه .


</doc>