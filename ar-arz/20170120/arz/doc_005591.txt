<doc id="21407" title="فيكتوريا ولية عهد السويد" url="https://arz.wikipedia.org/wiki?curid=21407">
فيكتوريا ولية عهد السويد

الاميره ڤيكتوريا الاميره ڤيكتوريا انجريد اليس ديزيريه ("Victoria, Sveriges kronprinsessa, hertiginna av Västergötland")‏ من مواليد 14 يوليه سنة 1977 هيا ولية عهد السويد و دوقة ڤاستيرجوتلاند Västergötland. و لو مسكت الملك حسب ماهو متوقع هاتكون رابع ملكه حاكمه فى تاريخ السويد بعد مارجريت، كريستينا، و اولريكا اليونورا.

ڤيكتوريا اتولدت يوم 14 يوليه سنة 1977 فى ستوكهولم وهيا بنت الملك كارل جوستاف الستاشر و الملكه سيلفيا الكببيره, و بتنتمى للعيله المالكه بيت برنادوت. لما اتولدت كان لقبها اميرة السويد و اتعينت الاميره ولية العهد سنة 1979 قبل أخوها الأصغر منها. مكانها فى خلافة الملك اتحدد رسمى يوم 1 يناير 1980 مع تغيير البرلمان لقانون الخلافة و عمل مساواه بين البنات و الولاد فى حق خلافة الملك. قبل كده خلافة الملك كانت للولاد بس. ڤيكتوريا دلوقتى هيا ولية العهد الوحيده فى العالم و هيا كمان رقم 196 فى خط الخلافه على العرش البريطانى من خلال والدها، و هو ابن عم تالت الملكة اليزابيث التانيه. اسم ڤيكتوريا على اسم جدة والدها ڤيكتوريا بادن، ملكة السويد مرات الملك جوستاف الخامس, و جدة جدها ڤيكتوريا ملكة المملكه المتحده. ڤيكتوريا اتعمدت فى كنيسة القصر الملكى يوم 27 سبتمبر سنة 1977, اباهاتها الروحيين الملك هارالد الخامس ملك النرويج و خالها رالف سومرلاث, و اماهاتها الروحيين الملكه بياتريكس ملكة نيديرلاند و عمتها الاميره ديزيريه.

ڤيكتوريا نفسها ام روحيه لكتير من الامرا و الاميرات منهم الاميرة انجريد الكسندرا النرويج، الاميره كاتارينا -اماليا من نيديرلاند و الامير كريستيان من الدنمارك و الاميرة اليانور من بلجيكا .

ڤيكتوريا درست فى مدرسه ابتدائيه حكوميه ( Gymnasiet Enskilda ) فى ستوكهولم، و اتخرجت سنة 1996 و بعد كده درست لمدة سنه (1996-1997) فى جامعة الغرب الكاتوليكيه فى انچيه فى فرنسا, فى خريف سنة 1997 م درست برنامج خاص عن اعمال برلمان السويد. من سنة 1998 لسنة 2000 عاشت ڤيكتوريا فى امريكا و درست فى جامعة ييل فى ولاية كونيتيكت.

سنة 1979 برلمان السويد غيير قانون خلافة الملك اللى كان صدر سنة 1810.التغيير عمل مساواه بين البنات و الولاد فى حق خلافة الملك. قبل كده خلافة الملك كانت للولاد بس. التغيير ابتدا يوم 1 يناير 1980. ده خللا ڤيكتوريا الاولى فى خط الخلافه على عرش السويد. والدها كان مش عايز التغيير و كان عايز ابنه يفضل وريثه المحتمل لأن ابنه اتولد قبل التغيير و كان الاول فى خط الخلافه على عرش السويد 

يوم 14 يوليه سنة 1995 يوم عيد ميلادها التمانتاشر اعلن وصول ڤيكتوريا سن الرشد فى قاعة الدولة فى القصر الملكى فى ستوكهولم فى 14 يوليو 1995 و اتسمح لها القيام بدور رئيس الدولة لما يكون والدها مش متواجد فى البلاد. خطبت فيكتوريا الخطبه العلنيه الأولانيه ليها فى يوم المناسبه دى.

ڤيكتوريا ولية عهد السويد هى عضو عامل فى العيله المالكه السويديه, وليها جدول اعمال خاص بيها من الاعمال الرسمية.

الاميره ڤيكتوريا تجوزت يوم 19 يونيو سنة 2010.


</doc>