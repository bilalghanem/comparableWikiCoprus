<doc id="32758" title="باسم يوسف" url="https://arz.wikipedia.org/wiki?curid=32758">
باسم يوسف

باسم رأفت محمد يوسف معروف بباسم يوسف دكتور جراح مصرى و مقدم برنامج سياسى ساخر ، مواليد 21 مارس 1974. اتخرج من كلية الطب سنة 1998 و اخد الدكتوراه فى جراحة القلب و الصدر من جامعة القاهرة و عضو هيئة التدريس فى الكلية. سافر و اشتغل فى امريكا و اوروبا لفتره. بعد ثورة 25 يناير فى 8 مارس 2011 بدأ يعمل فيديوهات سياسية ساخرة على اليوتيوب و عمل 12 حلقة و فيديوهاته اخدت نسبة مشاهدة عاليه (15 مليون مشاهد) و الناس اعجبت به و بالفكرة. قال اكتر من مرة فى برامج تلفزيون ان برنامج هو تمصير لبرنامج جون ستيوارت اللى بينتقد و بشكل كوميدي الاوضاع السياسية و قال ان انتقاده للشخصيات مش قلة احترام لهم بس نقد للكلام اللى بيقولوا على التلفزيون و كمان انتقاد اداء التلفزيون المصرى فى تغطية الاحداث فى الثورة و بعدها. فى 2013 ، مجلة التايم اختارته واحد من ضمن اكتر 100 مؤثرين فى العالم.
بعد ما اتشهر على النت , فيه قنوات كتير طلبت منه انه يقدم برامج بها و كان اشترط ان ادارة القنوات متتدخلش فى برنامجه. فى الاخر عمل برنامج البرنامج فى قناة اون تى فى و اتعرضت اول حلقة له فى رمضان 2011. البرنامج اتقرر يتعمل منه جزء تانى يبتدى يوم 23 نوفمبر 2012 , و حيكون اول برنامج ساخر بحضور الجمهور وفى مسرح سينما راديو ، فى صيف 2012 راح امريكا كجزء من برنامج تانى له اسمه امريكا بالعربى ، بيقابل مصريين و عرب عايشين فى امريكا و هناك قابل جون ستيوارت اللى استضافه فى حلقة فى برنامجه ذا دايلى شو و ساعده فى تحويل برنامج "البرنامج" عشان يبقى برنامج ساخر بحضور الجمهور تصوير الحلقة زى ما ف برنامج جون ستيوارت.

فى 30 مارس 2013 اتوجه له اتهامات باهانة رئيس الجمهوريه محمد مرسى و ازدراء الدين الإسلامى و اتحول للتحقيق عند النائب العام و طلع بكفالة 15 الف جنيه على ان يستمر التحقيق معاه بعد كده 
. بعدين فى 1 ابريل 2013 اتقدم فيه بلاغ بيتهمه بتعكير الصفو العام و نشر الشائعات و الاخبار الغلط و اتحول لنيابة امن الدولة العليا. من ناحيه تانيه باسم يوسف علق على الكلام ده ، انه حيفضل يقدم بنفس المستوى فى برنامجه و جماعة الاخوان المسلمين دايما بتعلق فشلها السياسى و فشلها فى ادارة البلد و مشاكلها على الإعلام ، و فاكرين ان الشعب حيفضل ساكت على الفشل ده و بالرغم من كل حاجة حفضل اقدم برنامجى و مش حتراجع عن موقفى. سياسيين و حقوقيين مصريين و اجانب شافوا ان ده رجوع لنفس سياسة مبارك الفاشيه و القمعية ، اللى ثورة 25 يناير شالته و رفضها الشعب المصرى. اتضامن مع باسم ناس كتير حولين العالم منهم جون ستيوارت ، مقدم البرنامج السياسى الساخر ذا دايلى شو اللى خصص حلقة كاملة للسخرية من الرئيس مرسى كتضامن مع باسم يوسف ، اللى قابله و استضافه فى برنامجه و قال انه بيعتبره اخ له و صاحب و تضامن مع باسم يوسف.

= مصادر =



</doc>