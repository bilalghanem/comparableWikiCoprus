<doc id="26622" title="اندريه شديد" url="https://arz.wikipedia.org/wiki?curid=26622">
اندريه شديد

أندريه شديد - Andrée Chedid - ( القاهره ، 20 مارس 1920 - باريس ، 6 فبراير 2011 ) ، اديبه و روائيه فرنساويه مصريه و شاعره من اصول لبنانيه اتولدت فى مصر. اجواء مصر القديمه و الريف المصرى بتسود كتاباتها. من اشهر روايتها فى مصر روايه " اليوم السادس " اللى اتحولت لفيلم من افلام السينما المصريه.

اتولدت اندريه شديد فى القاهره سنة 1920 فى عيله بترجع لاصول شاميه هاجرت على مصر فى نص القرن التسعتاشر. و هى عندها عشر سنين دخلت مدرسه داخليه اتعلمت فيها انجليزى و فرنساوى و بعدين سافرت اوروبا و هى عندها اربعتاشر سنه لكن رجعت مصر تانى و درست فى الجامعه الامريكيه فى القاهره بدئت مشوارها الادبى فى مصر سنة 1943 و كانت كتاباتها الاولانيه و هى فى مصر بالانجليزى و اخدت جايزه فى الادب من الجامعه الامريكيه فى القاهره قبل ما تهاجر فرنسا و تكتب بالفرنساوى. سافرت فرنسا سنة 1956 و هى عندها 26 سنه و عاشت هناك.

كتبت اكتر من 25 كتاب كان منها روايات و قصص قصيره و مسرحيات و قصص اطفال و اشعار، من اشهر رواياتها: " الرماد المعتق " (1952) ، و " جوناثان " (1955) ، و "الحاسه الساته " (1960). و فى الشعر: " نصوص لوجه " (1949) ، و " نصوص لقصيده " ( 1950) ، و " نصوص للحى " (1952) ، و " نصوص للارض الحبيبه " (1955) ، و " ارض الشعر " (1960) ، و " طقوس العنف " ( 1976).

اتحولت روايتين ليها لفيلمين منهم " اليوم السادس " اللى انتجته السينما المصريه و اخرجه يوسف شاهين و قامت ببطولته المغنيه الفرنساويه داليدا اللى هى كمان كانت فرنساويه من اصول طليانيه و مولوده فى القاهره.

اندريه شديد اخدت جوايز كتيره كان اهمها جايزة النسر الدهبى سنة 1972 ، و جايزة جونكزر للقصه القصيره سنة 1979 و جونكور للشعر سنة 2002.

خلفيتها الثقافيه كمصريه من اصول لبنانيه و عيشيتها فى فرنسا و كونها انسانه غربيه شرقيه ادوها احساس بالعالميه فكانت ما بتعترفش بالحدود و الجنسيات و كانت بتعتبر ان الكتابه بتتجمع فيها خلفياتها المصريه و الشاميه و الفرنساويه ، و كتبت فى قصيده شعريه : " انا بأنتمى لبلد مالهوش علم و لا حبال تخليك مربوط بيه ". مواضيعها اللى كتبتها بالفرنساوى كان كتير منه مستوحى من تاريخ مصر القديم و الريف المصرى.

اتجوزت عالم بيولوجى و خلفت ولدين هما " ميشيل " و " لويس " اللى بقى مغنى مشهور فى فرنسا، و حفيدها " ماتيو " كمان بقى مغنى روك مشهور. اتوفت فى باريس فى 6 فبراير 2011 و هى عندها حوالى 90 سنه.


روايات :

اشعار :


</doc>