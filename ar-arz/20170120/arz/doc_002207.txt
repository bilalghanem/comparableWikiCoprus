<doc id="2257" title="كتاب" url="https://arz.wikipedia.org/wiki?curid=2257">
كتاب

الكتاب هوه مجموعه اوراق متجمعه مع بعضها عشان يتحافظ عليها و غالبا بتكون متثبته من طرف واحد.الكتاب متكون من اوراق و كل ورقه ليها وشين بيتقال على الوش الواحد صفحه.الكتاب اللى بيتنشر ع الانترنيت بيبقى اسمه كتاب اليكتروني او إي-بووك (E-book).
الكتب بتتباع و بتتشري من المكتبه و كمان ممكن استعارتها من المكتبات.
الكتب بتختلف فى مواضيعها و فى منها الموسوعات و المراجع او حتى كتب التسليه و الخيال العلمي

الحضارات القديمه اخترعت طرق كتيره للكتابه و كانو بيكتبو على كل حاجه تقريبا زي الحجر ، الفخار ،لحاء الاشجار ، جريد النخل و حتى عضم الحيوانات.الكتابه الالفبائيه اخترعها المصريين القدام حوالي 1800 ( ق ع ح ) و كانت الكلمات بتتكتب جنب بعضيها من غير مسافات و لا ترقيم و كانت بتتكتب من اليمين للشمال او من الشمال لليمين او حتى من الناحيتين بالتبادل.
المصريين القدام كانو بيكتبو اغلب الاوقات على ورق البردى فى لفايف طويله و بيلفوها و اليونانيين القدام كانو بيكتبو على جلود الحيوانات و الرومان هما اول ناس تحط الاوراق بين الغلاف و سموه ال كوديكس "codex".

كل اشكال الكتب دي كانت بتتكتب بخط الايد و اول مره استخدمت فيها الطباعه كانت فى الصين بس دي كانت بطيئه و مكلفه و ما استفادش منها عامة الناس لانها كانت بتعتمد على صناعة بلوكات من الخشب و بينقشو عليها الاشكال اللى عايزينها و بعدين يعوصوها بالحبر و يطبعوها ع الورق ( زي الاختام دلوقتي)

اول واحد يخترع ماكنه حقيقيه للطباعه هو يوهانيس جوتينبيرج الالماني و الماكنه دي كانت بتقدر تطبع نسخ كتيره و بسرعه عاليه اللى عمل ثوره فى المعروفه و طريقة انتقال المعلومه.


</doc>