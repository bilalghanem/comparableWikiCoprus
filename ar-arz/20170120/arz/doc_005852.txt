<doc id="15230" title="عماد حمدى" url="https://arz.wikipedia.org/wiki?curid=15230">
عماد حمدى

عماد حمدى (25 نوفمبر 1909 - 28 يناير 1984) ممثل مصرى. هو محمد عماد الدين عبدالحميد حمدى كبير من اشهر اللى ظهروا فى السينما المصريه.

اتولد فى سوهاج فى صعيد مصر سنة 1909م.

اتعلم فن الالقاء على ايد الفنان عبدالوارث عسر و هو لسه تلميذ فى مدرسة التوفيقيه الثانويه فى القاهره ، و كان اول ظهور ليه فى السينما سنة 1942 فى فيلم " عايده " ، لكن بدايته السينمائيه الحقيقيه بدأت سنة 1945 فى فيلم " السوق السوداء " من اخراج " كامل التلمسانى " و شارك فيه مع الممثله " عقيلة راتب ". بعد كده اتشهر و بقى المخرجين بيتهافتو عليه ، و ظهر فى افلام رومانسيه كتيره متاخده من روايات الادبا المصريين الكبار زى نجيب محفوظ و يوسف السباعى و احسان عبد القدوس و غيرهم ، و استمرت مسيرة عماد حمدى الفنيه من نجاح لنجاح لغاية ما اتربع على عرش السينما المصريه فى خمسينات القرن العشرين من غير منافس.

عماد حمدى اتجوز تلات فنانات مشاهير ، اولهم كانت المونولوجيست " فتحيه شريف " اللى اتجوزها سنة 1945 و كانت وقتها بتشتغل فى فرقة بديعه مصابنى و خلف منها ابنه " نادر ". و فى سنة 1953 اتجوز الفنانه " شاديه " اللى مثل معاها كذا فيلم ناجح. و فى سنة 1961 اتجوز الممثله " ناديه الجندى " و قعد معاها تلتاشر سنه و له منها ابنه " هشام ".

مثل مع عبد الحليم حافظ فى افلام " الخطايا " و " أبى فوق الشجره " ، وأخر افلامه كان فيلم " سواق الاوتوبيس " . اتوفى فى 28 يناير سنة 1984 و هو عنده 74 سنه بعد ازمه قلبيه جامده. و ساب وراه ميراث فنى كبير من الافلام المهمه.

من اشهر افلامه " سواق الأتوبيس " و " المذنبون " و " الأبرياء " و " رابعه العدويه " و " المخادعون " و " ميرامار " و "فارس بنى حمدان " و "الراهبة " و " لا تطفئ الشمس " و "الرباط المقدس " و " إنى راحلة " وبين " الأطلال " و " المرأة المجهولة " و " شاطئ الذكريات " و " سيدة القطار " و " المنزل رقم ١٣ " و " ظهور الاسلام " و " السوق السوداء" و " خان الخليلى " و " الخطايا " و " أبى فوق الشجرة " و مثل كمان فى مسلسلات كان اشهرها مسلسل " عيلة الدوغرى " المتاخد من نص مسرحى كتبه نعمان عاشور.



</doc>