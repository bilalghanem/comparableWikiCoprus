<doc id="4303" title="تادالافيل" url="https://arz.wikipedia.org/wiki?curid=4303">
تادالافيل

سيالس tadalafil 
من علاجات الضعف الجنسي erectile dysfunction ED واللي بدات تطويره شركه ICOS قبل ما يتباع تجاري باسم سيالس عن طريق شركة "ليللي Eli Lilly &amp; company. "سيالس" تركيزاتها فى العالم 5 و 10و 20 ملي جرام حبايه صفرا شبه اللوز .

فى ديسمبر 2003 وافقت عليه اداره الاغذيه والادويه الامريكيه للبيع فى امريكا كتالت دوا يطلع فى المجموعه دي بعد فياجرا وليفترا . بتشتغل لمده 36 ساعه عشان كده اشتهرت باسم "حبايه نهايه الاسبوع " . بتستخدم عند اللزوم لعلاج الضعف الجنسي وهو الدوا الوحيد فى التلاته اللى مابيتاخدش اكتر من مره واحده فى اليوم . وزي فياجرا بيستخدموه برضه فى علاج ارتفاع ضغط الرئه pulmonary arterial hypertension وبدا العلاج فى الحاله دي من نوفمبر 2008 بعد ما شركه "ليللي" باعت حق استخدامه فى الحاله دي حصريا لشركه يونايتد ثيرابيوتكس United Therapeutics فى امريكا بمبلغ 150مليون دولار .
طبعا لما نذكر سيالس لازم علطول نرجع للام فياجرا اللى انتجتها الشركه العالميه فايزر واللي اعتمدته اداره الاغذيه والادويه الامريكيه FDA فى 27 مارس 1998 واللي كان نقله كبيره وقتها فى المجال ده بمبيعات وصلت مليار دولار . بعد كده وفي 19 اغسطس 2003 وافقت FDA علي ليفترا وبعدين سيالس فى 21 نوفمبر 2003 .

"سيالس" اكتشفتها شركه جلاكسو سميث كلاين GlaxoSmithKline GsK بعد شراكه مع شركه ICOS بدات فى اغسطس 1991.

فى 1993 بدات شركه ICOS فى تطوير مركب من مهبطات الانريم PDE5 وكان الاسم التجريبي للمركب IC351 .لكن فى سنه 1994 اكتشف علما فايزر دوا تاني اسمه سيلدنافيل ( فياجرا ) اللى بيشتغل بنفس الطريقه . شركه ICOS هيا كمان كانت بتطور الدوا للقلب زي ما فايزر كانت بتطوره للمجال ده قبل ترويجه لعلاج الضعف الجنسي . وفي سنه 1994 حصلت ICOS علي براءه اختراع للدوا (واللي كان تركيبه مش شبه فياجرا او ليفترا ) وبدات التجارب عليه سنه 1995 ولكن سنه 1997 بداوا المرحله التانيه فى التجارب فى علاج ضعف الانتصاب وبدات المرحله التالته من التجارب النهائيه بعد موافقه FDA .

ورغم ان الاتفاق اللى بين جلاكسو GsK و"ICOS" انهم يتقاسموا الارباح النص بالنص لاي دوا يطلع فى الشراكه اللى بينهم لكن سنه 1996 تنازلت جلاكسو لشركه ليللي عن الدوا اللى مكنش من مراكز اهتماماتها فى السوق . فى 1998 كونت ICOS مع "ليللي" شركه Lilly ICOS لانتاج تادالافيل لعلاج الضعف الجنسي باسم سيالس وفي مايو 2002 اعلنت ليللي لادراه طب المسالك البوليه الامريكيه ان تاثير الدوا بيمتد ل 36 ساعه ووافقت FDA عليه بعدا كدا بسنه واكتسب تادالافيل ميزه عن فياجرا وليفترا انه فتره نص عمره 17.5 ساعه ( "فتره نص العمر هى الفتره اللى الدوا بيبقي تركيزه فيها فى الدم نص تركيزه الاولاني" ) وانه بيشتغل لمده 36 ساعه ( بيكون اتبقي ربع تركيز الدوا فى الدم ) بالمقارنه ب 4 ساعات بس لفياجرا .

فى 2007 ليللي اشترت شركه ICOS ب2.3 مليار دولار وقفلوها بعد ما بقا سيالس ملك حصري لشركه لي لي Eli Lilly وسرحت 500 موظف تقريبن منها وبقت 127 بيولوجي اللى اتباعوا بعد كده لشركه CMC . وبقا سيالس مرتبط بشكل كلي لشركه ليللي Eli Lilly &amp; company

لكن الجرعة الفعالة هى ٢٠ مجم.

سيالس استخدمها 150 الف راجل تقريبن فى وقت التجارب و8 مليون راجل علي مستوي العالم . اشهر عرض جانبي مرتبط بيها هوا الصداع وعسر الهضم ووجع الضهر ,الام العضلات , صهد فى الوش , احتقان وانسداد المناخير , اغلب الاثار دي بتختفي بعد ساعات لكن وجع الضهر والام العضلات ممكن يستمر 12 ل 24 ساعه بعد اخدان الدوا ,لكن كل الاعراض - لو فيه - بتختفي تمامن بعد 48 ساعه .

فى مايو 2005 اكتشفت اداره الاغذيه والادويه الامريكيه FDA ان تادالافيل ( سيالس ) وعلي وجه الخصوص مرتبط ببوظان النظر نتيجه التهاب عصب العين non-arteritic anterior ischemic optic neuropathy فى بعض المرضي بعد ما نزل الدوا للسوق وللحقيقه العلميه ان اغلب - بس مش كل - المرضي دول اكتشفوا ان عندهم مشاكل تشريحيه ومخاطر فى الاوعيه الدمويه بتاعتهم ملهاش علاقه بادويه الضعف الجنسي . من اشهر المخاطر دي التدخين والمعمرين فوق 50سنه و مرضي الضغط العالي ومرضي الديسك , مرضي الكوليسترول والاوعيه الدمويه . نسبه حصول مشكله النظر مع الادويه دي اقل من واحد لكل مليون . ولان العدد قليل بالنسبه لملايين المستخدمين اكتفت FDA بتحذير جوه العلبه بالعرض ده والمخاطر المحتمله لمرضي الاوعيه الدمويه . لكن FDA عادت وقالت انه لازم يتحط استيكر جوه التلات منتجات دول ( فياجرا - ليفترا - سيالس ) بتحذير من الطرش المفاجئ بعد تقارير وصلتها بحصول العرض ده فى بعض الحالات .
زي باقي المجموعه ( فياجرا -ليفترا ) مينفعش يتاخد سيالس مع ادويه النيترات ( ادويه علاج الذبحه ) , لازم يمر بين الدوايين 48 ساعه . عشان كده لازم تبلغ دكتورك لو بتاخد دوا من ادويه الذبحه الصدريه .

مجموعه انزيمات فوسفودايستريزس موجوده فى اكتر من مكان جوه جسمنا , وادويه الضعف الجنسي بتحاول تنشن وتهبط رقم 5 اللى موجود فى الذكر (العضو الذكري ) لكن لان فيه تشابه بين الانزيمات فى الجسم ووجودها فى اكتر من مكان بتحصل الاعراض الجانبيه نتيجه ان الدوا بيشتغل فى اماكن تانيه . سيلدنافيل (فياجرا) وفاردينافيل (ليفترا) كمان بيهبطوا الانزيم رقم 6 -PDE6- واللي موجود فى العين اكتر من تادالافيل (سيالس) . عشان كده بنلاقي شكوي من زغلله العين وشويه مرضي من بتوع فياجرا قالوا انهم بيشفوا الدنيا مزرقه شويه .

كمان سيلدنافيل (فياجرا) وفاردينافيل (ليفترا) بيهبطوا الانزيم رقم 1 -PDE1- اكتر من تادالافيل ( سيالس ) ولان الانزيم ده موجود فى المخ والقلب والعضلات الناعمه للاوعيه الدمويه بيعتقدوا ان تهبيط الانزيم ده هوا المسئول عن صهد الوش واتساع الاوعيه الدمويه وزياده سرعه ضربات القلب .

تادالافيل ( سيالس ) بيهبط الانزيم رقم 11 -PDE11- اكتر من فياجرا وليفترا والانزيم ده ظاهر فى العضلات والبروستاتا والكبد والكلي والغده النخاميه والخصيتين لكن التاثيرات اللى بتحصل عليه لسه مش معروفه .

شركه ليللي ركزت اكتر فى اعلاناتها بالمقارنه بالمنافسين علي مده ال 36 ساعه . من اشهر الاعلانات صوره لراجل وست فى حمام سباحه ومكتوب علي الاعلان " لما هتيجي اللحظه ياتري هتبقي جاهز ؟؟ "
ودا لان الدوا بيعطي فرصه 36 ساعه للممارسه وبالتالي بيدي فرصه ومده كافيه لاي لحظه حميمه .
ليللي كانت اول شركه تقول شويه اعراض جانبيه فى اعلاناتها زي ماطلبت FDA .اول اعلان ليها كان فى 2004 فى سوبر البولينج كمان ظهر اسم سيالس فى الاستراحه بين الاشواط مع المغنيه المشهوره جانيت جاكسون .

فى 2006 بدات الاعلانات تتجه انهم يجيبوا دكتور وقدامه مرضي كبار السن ويتكلم الدكتور ليهم عن الاعراض الجانبيه . وعمومن بيتقال ان اعلانات التلات منتجات دول وصلت تكلفتها سنه 2004 ل 373.1 مليون دولار . اما فياجرا فركزت فى البدايه علي قوه الانتصاب وبعد كده ركزت اكتر علي حجم مبيعاتها واللي وصلت مليار دولار وعدد اللى استخدموا الفياجرا واللي بالملايين .




</doc>