<doc id="10831" title="كونستانتين كافافيس" url="https://arz.wikipedia.org/wiki?curid=10831">
كونستانتين كافافيس

كونستانتين بيترو كافافيس او قسطنطين كفافيس ، (باليونانى : Κωνσταντίνος Π. Καβάφης) ( بالحروف اللاتينى : Konstantinos Petrou Kavafis ) (اسكندريه ، 29 ابريل 1863 – اسكندريه ، 29 ابريل 1933) كان صحفى و شاعر بيعتبروه من اعظم شعرا اليونان فى العصر الحديث. كافافيس اتولد و مات فى اسكندريه فى مصر و يوم ميلاده و وفاته زى بعض ( 29 ابريل )، و نشر اكتر من 154 قصيده.اترجمت اعماله لسبعين لغه.

كونستانتين كافافيس كان حفيد تاجر الماظ يونانى و ابوه كان راجل اعمال و امه من الطبقه الارستقراطيه. و كان الابن التاسع بعد بنت اسمها " هيلينى " ماتت و هى صغيره ، و لانها كانت البنت الوحيده حاولت امه تعوضها بمعاملة كفافيس كبنت فكانت بتدلعه قوى و تلبسه هدوم بنات و تسرح له شعره و تضفرهوله و كان على طول معاها و فيه بيقولو ان ده السبب فى انه طلع خجول و منطوى و ما بيعتمدش على نفسه. أخد كافافيس دبلوم تجاره و اشتغل سمسار و موظف. و بعد ما اتوفت امه اللى كان بيحبها قوى سنة 1899 اتوفى اكبر اخواته جورج ( 1900 ) و أخواته اريستيديس ( 1902 ) و الكسندر اللى كان احب اخواته ليه ( 1903 ) و جون ( 1923 ) و بول ( 1920 ). و فى سنة 1923 اتصاب كفافيس بمرض سرطان الحنجره و عمل عمليه و ضاعت منه القدره ع الكلام و قضى اخر ايامه فى المستشفى اليونانى فى اسكندريه.

كونستانتين كافافيس إبتدا كتابة الشعر و هو عنده 19 سنة و نشر اول مجموعة مطبوعه من أشعاره لما بقى عنده 41 سنه ، نشر اول مجموعه سنة 1904 و كانت بتتكون من اربعتاشر قصيده ، و فى سنة 1910 نشر مجموعته التانيه و كانت عباره عن الاربعتاشر قصيده بتاعة المجموعه الاولى و عليها اتناشر قصيده جديده ، و نشرت له مجلة " الحياة الجديدة " قصايد من سنة 1908 لسنة 1918 و مع مرور الوقت اتجاوزت شهرته اسكندريه و وصلت للأفاق العالميه. كونستانتين كافافيس اتنشر له اكتر من 154 قصيده و اترجمت اعماله لسبعين لغه.

اتحول بيت كافافيس الموجود فى الدور التالت فى عماره قديمه ورا مسرح سيد درويش فى محطة الرمل لمتحف. قبل ما يتحول لمتحف كانو عملوه بنسيون اسمه " بنسيون امير " لكن القنصليه اليونانيه فى اسكندريه اشترته و حولته لمتحف سنة 1991. اتحط فى المتحف قناع الدفن بتاع كافافيس و موبيليا و هدايا من الكنيسه اليونانيه و مؤلفاته و شرايط عليها قصايده متلحنه و نصوص مكتوبه بخط ايده و ايقونات و مجلد ضخم اسمه " دليل اسكندريه " فيه صور قديمه نادره و فيه على الحيطه لوحه زيتيه للخديوى اسماعيل اللى كان صاحب ابو كفافيس ، و اتحطت يافطه رخام اسود عند مدخل العماره مكتوب عليها " فى البيت ده عاش كفافيس اخر خمسه و عشرين سنه من حياته " . رئيس اليونان زار متحف كفافيس .




</doc>