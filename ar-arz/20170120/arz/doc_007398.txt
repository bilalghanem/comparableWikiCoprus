<doc id="20551" title="سيزيف" url="https://arz.wikipedia.org/wiki?curid=20551">
سيزيف

سيزيف او سيزيفوس (‏ Σίσυφος ‏||;‏ ‏ Sisyphus)‏ شخصيه اسطوريه و ملك . بيعتبر امكر الشخصيات فى الميثولوچى اليونانى زى ما قال عليه هوميروس ، معروف انه اللى اتحكم عليه انه يشيل صخره كبيره من تحت جبل و يطلع بيها لفوق و اول ما يوصل توقع منه و تقع فى وادى تحت و ينزل يجيبها و يطلع تانى و يفضل على الحال دا على طول و مش بيموت كعقاب ليه.

سيزيف كان ابن الملك ايولوس , ملك تيساليا و ايناريت، و مؤسس مملكة ايفيرا.فى الاول اشتغل فى التجاره و فى البحر, بس كان غشاش و طماع و جشع و خالف قوانين الضيافه اللى كانت لازم تحترم و قتل المسافرين و الضيوف و أغرى بنت اخوه و بعدين سرق عرش أخوه فى الحكم و عمل حاجات غلط كتير , و من أكبر الغلطات اللى عملها انه قال الاسرار اللى زيوس كان مئتمنه عليها. كعقاب ليه على قول اسرار و خيانه امانة زيوس و على كل جرايمه, امر زيوس اخوه هيديس , ملك العالم السفلى , انه يحبس سيزيف عنده فى العالم السفلى ,فى الجحيم, وحصل دا فعلا , بس سيزيف بمكره و خبثه ضحك على تانتوس , المسئول على الموت , لما طلب منه انه يجرب السلاسل و الكلبشات بتاعته عشان يتئكد انها سليمه ولا لاء ولما تانتوس عمل كدا قفل عليه سيزيف و هرب من العالم السفلى و اعلن انه حينتقم من هيديس و زيوس و عمل تمرد و ثوره فى العالم السفلى و بقى مفيش حد بيموت و خرج الموضوع عن ايد الالهة لحد ما تدخل اريس, اله الحرب, عشان انقلاب سيزيف دا خلى خصومه ميموتوش لما يقتلهم و حرر تانتوس و قبضوا على سيزيف و سجنوه تانى فى العالم السفلى. بس قبل ما سيزيف يموت و يروح العالم السفلى طلب من مراته انه لما يموت ترمى جثته فى الشارع و متدفنهوش, و لما مات و نزل العالم السفلى , اشتكى لپرسفون ملكة العالم السفلى ان مراته بتهمل اقل واجباتها نحيته اللى انها تدفن جثته و فضل وراها لحد ما اقنعها و ساعدته انه يطلع بره العالم السفلى , بحجة انه يروح يقنع مراته انها تقوم بدورها و تدفنه زى ما القوانين بتقول, و لما طلع هرب على مملكته و رفض انه يرجع تانى و هدد سلطة الالهة من تانى, و فضل كدا لحد ما الاله هيرميس رجعه بالعافيه.

كعقاب لسيزيف من الالهة قرروا ان سيزيف لازم غصب عنه يشيل صخره كبيره من وادى و يطلع بيها جبل عالى و اول ما يقرب يوصل فوق , الصخره دايما تفلت منه و تقع و ينزل يجيبها تانى , و يفضل كدا على الطول. العقوبة نفسها مجنونة و تجنن الواحد , و دا كان مقصود عشان ان سيزيف افتكر ان ذكائه و مكره , مهما كان رهيب , بس هو كانسان مش حيقدر يغلب ذكاء و مكر زيوس و بقية الالهة. فى الاخر زيوس بين ذكائه لما اختار العقوبه دى بالذات و ربط سيزيف بعقوبة و حيره اباديه و فى نفس الوقت تدمر عقله. بقت الاعمال و الحاجات اللى ملهاش لازمه او فايده او اللى مش بتخلص بقت بتتوصف بالسيزيفيه, نسبه لسيزيف و عقوبته. قصة و اسطورة سيزيف الهمت كتاب و راسمين من زمان اوى و لحد دلوقتى و فيه اكتر من فيلم يعتبر مقتبس افكار من اسطورة سيزيف زى فيلم 1000 مبروك و فيلم Groundhog Day.


</doc>