<doc id="13236" title="معاداة الساميه" url="https://arz.wikipedia.org/wiki?curid=13236">
معاداة الساميه

معاداة الساميه anti-semitism (أنتى-سيميتيزم ) ، مصطلح بيشير لعداوه عنصريه عميا لليهود و ثقافتهم. معادة الساميه أخدت فى فترات تاريخيه صورة اعمال اجراميه منظمه ضد اليهود او ناس من خلفيه يهوديه.

عزلة اليهود فى المجتمعات مع نجاحهم فى الاعمال الماليه و التجاريه جنب تفوقهم العلمى و الادبى سبب حالات من الحقد و الكراهيه ليهم فى بعض المجتمعات. المسيحيين اتهمو اليهود اللى ما بيعترفوش بالمسيح و المسيحيه بقتل المسيح و ده سبب حزازات كبيره بينهم خاصة فى العصور الوسطى فى اوروبا. مع بداية الحمله الصليبيه الاولى هاجم المسيحيين المجتمعات اليهوديه فى فرنسا و المانيا وقتلو منهم اعداد كبيره فى مدابح دمويه بعد ما رفضو انهم يتعمدو و يتحولو للمسيحيه. فى سنة 1271 طرد الانجليز اليهود من انجلترا ، و فى 1348 اتهم اليهود بالكذب بتسميم ابار المايه و قامت مدبحة اليهود الكبرى ، و فى فتره طرد المسلمين من اسبانيا اتعرض اليهود لإضطهاد كبير. فى روسيا القيصريه ظهر كتاب مزيف و ملفق اسمه " بروتكولات حكماء صهيون " لتشويه صورة اليهود و نشر العنصريه و الكراهيه ضدهم.

وصل الاجرام العنصرى ضد اليهود لذروته فى فترة حكم النازيين العنصريين فى المانيا و وقت الحرب العالميه التانيه و اتعملت ليهم محرقه كبيره اتعرفت بإسم الهولوكوست اللى اتقتل فيها 6 مليون يهودى من غير ذنب غير انهم يهود.



</doc>