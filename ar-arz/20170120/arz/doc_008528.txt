<doc id="700" title="مصر" url="https://arz.wikipedia.org/wiki?curid=700">
مصر

مصر , دوله اراضيها ف قارتين الشرق ف شمال افريقيا و الغرب ف غرب اسيا ,اهلها بيتكلموا مصرى , دينها الرسمي الاسلام (الإسم الرسمى للدولة الحالية هو جمهورية مصر العربية من سنة 1971, اسامى الدولة قبل كده كان من ضمنها السلطنة المصرية و المملكة المصرية و الجمهورية المصرية و الجمهورية العربية المتحدة, فيه بيطالبو بالرجوع لإسم الجمهورية المصرية أو جمهورية مصر).

مصر بلد موجوده فى شمال شرق قارة أفريقيا, بيحدها من الشمال البحر المتوسط و من الشرق البحر الأحمر مساحة مصر حوالى مليون كيلومتر مربع. مصر دوله أفريقيه بس فيه حته من أراضيها, اللى هى شبه جزيرة سينا, فى قارة اسيا فعشان كده مصر بتعتبر دولة عابرة للقارات.

مصر ليها حدود من الغرب مع ليبيا و من الجنوب مع السودان و من الشمال الشرقى مع إسرائيل و قطاع غزه, و البحر الأحمر بيفصلها عن الأردن و السعوديه, و قناة السويس اللى بتفصل جزءها اللى فى اسيا عن اللى فى أفريقيا.

من الوجهه الجغرافيه الطبيعيه من العصور الفرعونيه لغاية النهارده بتنقسم الأراضى المصريه لقسمين رئيسيين : الوجه البحرى اللى بيمتد فى شمال القاهره على شكل مروحه و بينهى حده البحرى عند البحر المتوسط و بيتسمى مصر السفلى. و الوجه القبلى اللى بيمتدعلى ضفتين النيل من جنوب القاهره لغاية حدود مصر الجنوبيه و بيتسمى مصر العليا أو الصعيد.

مصر عدد سكانها من أكبر تعدادات سكان الدول فى أفريقيا, و حسب اخر التقديرات, عدد سكان مصر عدا ال96 مليون انسان (90 مليون جوه مصر و الباقى بره), و ترتيبها الخمستاشار على مستوى العالم من أصل 242 دولة من حيث عدد السكان, بيعيش اغلبهم على ضفاف النيل اللى مساحة الوادى بتاعه حوالى 40,000 كيلو متر مربع. الصحرا بتشكل أغلب مساحتها و هى مش معموره. معظم السكان فى مصر (حوالى نصهم) دلوقتى من الحضر بيعيشو فى مدن, ربعهم فى مدينة القاهره, أكبر مدينه فى افريقيا و الشرق الأوسط و كمان فيه نسبه كبيره فى مدينة اسكندريه و فى الدلتا.
مصر ليها شهره عالميه بسبب تاريخها من أيام الحضاره المصريه القديمه اللى سابوا لمصر و للعالم اروع الاثار زى اهرامات الجيزه و ابو الهول و معبد الكرنك و وادى الملوك فى مدينة الاقصر. مصر كمان ليها دور مهم جداً فى الشرق الأوسط و خصوصا على المستوى الثقافى و السياسى.

الإسم اللى المصريين كانو مسميين بلدهم بيه فى اللغه المصريه هو كيميت و دى كلمه معناها "الأرض السودا", و الإسم دا بيرمز لأرض وادى النيل السودا و بيفرقها عن الأرض الحمرا الصحراويه "ديشريت", و بقا الإسم فى المرحله القبطيه من اللغه كيمى فى اللهجه البحيريه و خيمى فى اللهجه الصعيديه.

اليونانيين القدام لما اتعاملوا مع مصر اطلقوا عليها نفس الصفه يعنى الأراضى الخصبه أو السودا فسموها " ايجيبتوس " و ده الاسم اللى اشتق منه اسم مصر الحالى فى اللغات الاوروبيه زى Egypt.

الاسامى اللى مصر معروفه بيها فى اللغات الاوروبيه متاخده من اسمها فى اللغه اللاتينى "Aegyptus" \ايجيپتوس\ اللى هو كمان متاخد من اليونانى القديم Αἴγυπτος ‏( \ايجپتيوس\) و الاسم دا فيه ناس بيتقول انه متاخد من حط-كا-بتاح يعنى بيت روح الاله بتاح اللى هو اسم معبد الاله بتاح فى منف العاصمه القديمه لمصر.

و الاسم اليونانى لمصر "ايجپتيوس" اتنقل وقت المرحله القبطيه من اللغه و بقى "جيپتيوس" او "كيپتيوس" اللى هو اصل كلمة القبط بالعربى.

اما بالنسبه لاسم مصر فى اللغه العربى فدا من اصل سامى و مرتبط بشكل كبير بالاسم العبرانى مصرايم اللى مذكور فى التوراه و اللى معناه الحرفى "الارضين" بالاشاره لمصر العليا و مصر السفلى و كمان ليه معانى فى اللغات الساميّه, زى الدوله او البلد او الحد. بس كمان بيتقال ان المصريين ليهم جد ”اسطورى“ اسمه مصرايم اللى هو واحد من ولاد حام ابن النبى نوح زى ما سفر التكوين ما بيذكر. و فى احتمال كبير بردو يكون اسم مصر جاى من الهيروغليفى عن طريق القبطى ماسى-رع (Μαςιρα) و معناه ابن/بنت الشمس.

<noinclude>

"المقاله الرئيسيه: تاريخ مصر"
مصر هى اقدم دوله موجوده فى العالم المعاصر. الدوله بمفهومها القانونى يعنى ارض و شعب و حكومه. على مدى أكتر من 5000 سنه و مصر موجوده بحدودها الجغرافيه المعروفه دلوقتى و عاشت و استمرت و على ارضها عايش شعبها و طول الوقت ليها حكومه من غير انقطاع فى أى حقبه من حقب التاريخ. جايز كانت فيه شعوب و قبايل قديمه عاشت من الاف السنين لكن مش ممكن تسميتهم دول و حتى لو اتوجدت دوله ليهم فماعاشتش زى الدوله المصريه و ما سابتش حاجه تثبت وجودها. الحضاره المصريه القديمه وصلتنا اخبارها عن طريق نصوص موثقه مكتوبه على البرديات و جدران المعابد. عبر التاريخ الدوله المصريه حاجه مميزه عن كل الدول التانيه و من الصعب تعريفها حيث انها لا هى الحاكم ، الفرعون او السلطان او الملك او الرئيس ، و لا هى الجيش و لا هى الشعب ، لكن مجموعة نظم متشابكه و متداخله مالهاش مثيل فى دول تانيه ، و مجموعه من الروح و الإراده و المؤسسات و الهويه و حاجات تانيه كتيره بتميز المصريين و دولتهم و بتديهم طابع معين عن كل شعوب الدنيا و دولهم.

فيه ادله عن ان الانسان سكن وادى النيل من العصر الحجرى فى شكل اعمال فنيه و منحوتات صخريه على طول نهر النيل و الواحات فى الصحرا. فى الالفيه العاشره قبل الميلاد, ابتدت فى مصر ثقافه الصيادين و صيادين السمك و طحن الحبوب. التغيرات المناخيه و / او الافراط فى الرعى حوالى 8000 قبل الميلاد ابتدا يجفف الاراضى الرعويه و مصر, و اتشكلت الصحرا. هاجرت القبايل لنهر النيل و استقر وضع الاقتصاد الزراعى و المجتمع المركزى.

تاريخ مصر المكتوب بيرجع لسنة 3200 قبل الميلاد بس كمان فى أدله كتيره بتأكد وجود حضاره و مدنيه فى وادى النيل قبل التاريخ المكتوب و اللى اتطورت فى شمال و جنوب مصر بشكل مستقل (ولكن مش منفصل تماما) لحد ما الملك مينا وحد الشمال و الجنوب و اسس دوله مركزيه حكمها ملوك مصر لمدة تلات-ت-الاف سنه تقريباً. المصريين سمو الدوله الجديده باسم (تا-وى) و معناها الارضين و ازدهرت الحضاره المصريه و فضلت شايله خصايصها المصريه البحته فى الفنون و المعمار و الثقافه بشكل عام طول المده الطويله دى.

بعد ما طرد أحموس الهكسوس من مصر و اتعقبهم لغاية حدود منطقة سوريا الشماليه دخلت مصر فى طور حربى كبير و ابتدى ملوكها يوجهوا نظرهم للبلاد الاسيويه ففتحوا مناطق فلسطين و سوريا و وصلوا لغاية نهر الفرات و اتوسعوا فى الجنوب لغاية ما وصلوا للشلال الرابع فى السودان الحالى و كان اعظمهم فى الفتوحات تحوتمس التالت اللى اسس امبراطوريه مصريه شاسعه. من الوقت ده بقت دى حدود مصر لما يحكمها حاكم قوى فكان بيوصل بفتوحاته شمالاً لمنطقة سوريا و شرقاً لميسوبوتاميا و جنوباً لأواسط السودان الحالى و ساعات كان بيتجه غرباً و بيضم منطقة ليبيا و فى البحر المتوسط كان بيضم لمصر جزر زى قبرص و كريت و ده كله بالإعتماد على قدرات مصر الاقتصاديه و قوة جيشها. من الحكام اللى ضموا الشام و الحجاز و النوبه لمصر كان احمد بن طولون اللى قضى على الحكم العربى و من بعده الاخشيد و ضمت الدوله الفاطميه الشام و الحجاز و النوبه و اليمن لمصر ، و فى العصر الأيوبى اتضمت لمصر جزر فى البحر المتوسط و فى عصر الدوله المملوكيه ضم سلاطين مصر الشام و منطقة فلسطين و الحجاز وغيرها لمصر. اخر مره اتوسعت مصر فيها بالفتوحات كان فى عهد محمد على اللى فى ايامه كان لمصر جيش قوى قدر بيه انه يخضع كل الدول الافريقيه المطله على نهر النيل و منها السودان الحالى و الحبشه (اثيوبيا الحاليه ) و اوغندا و الصومال و فى الشرق و الشمال منطقة فلسطين و الشام و الحجاز و جزر فى البحر المتوسط و هدد عاصمة الاتراك العثمانليه نفسهم فى تركيا عقر دارهم.

من ناحيه تانيه ، مصر هى اكتر بلد فى العالم اتعاقب على حكمها أكبر عدد من الملوك و السلاطين ، و بالنسبه لطول تاريخها بتعتبر من اكتر بلاد العالم اللى اتمتعت بإستقلال. اتخلل استقلال مصر خمس فترات احتلال كانت فيه مش مستقله (فارسى, رومانى, عربى, عثمانى, انجليزى). فى عصور الاستقلال مصر كانت بتتقدم و تسود و فى عصور الاحتلال كانت بتتخلف, فى العصر البطلمى سادت مصر منطقة البحر المتوسط و حصلت فيها نهضه ثقافيه كبيره لعبت فيها مكتبة اسكندريه دور كبير. بعد احتلال الرومان لمصر سنة 30 قبل الميلاد فقدت مصر استقلالها و اتحولت لولايه رومانيه, و فى سنة 641 غزا العرب مصر و احتلوها وبقت ولايه تابعه للخليفه العربى بيحكمها ولاته اللى كانو بيجمعو له الضرايب و المكوس, و استمر الوضع على كده لغاية لما استقل احمد بن طولون بحكمها سنة 868 و قامت الدوله الطولونيه و خرجت من الحكم العربى و حصلت فيها نهضه كبيره, و رجعت لها سيادتها و استقلالها بالكامل فى العصر الفاطمى و العصر المملوكى اللى قدر فيه المماليك انهم يكسرو شوكة العرب اللى كانو موجودين فى مصر و يقضو على طموحاتهم و تمرداتهم و اضطرت اعداد كبيره منهم تخرج من مصر و حصلت فيها نهضه كبيره و بقت مصر قوه اقتصاديه و عسكريه بيتعمل لها الف حساب, لكن فى سنة 1517 استولى الاتراك العثمانيين عليها و بقت ولايه عثمانليه و انحدرت فيها الثقافه بعد ما نهب العثمانليه تراثها و نقلوه على استانبول. فى عهد محمد على باشا حصلت نهضه جديده لكن انتكست بالاحتلال البريطانى لغاية ما قامت ثورة 23 يوليه سنة 1952.

رغم طول تاريخ مصر و التحولات و التغييرات اللى حصلت على امتداده اتميز التاريخ ده بالاستمراريه و الدوام و فضلت مصر قوه ثقافيه و عسكريه كبرى فى منطقة الشرق الاوسط.

بلادى بلادى بلادي هو اسم النشيد الوطنى بتاع مصر من تاليف الشاعر محمد يونس القاضى و تلحين الموسيقار المصرى سيد درويش و بيتقال ان بعض ابيات النشيد متاخده من خطاب مشهور للزعيم مصطفى كامل 
و اول نشيد وطنى لمصر اتعمل سنة 1869 و كان " مارش الانتصار " من اوبرا عايده من تلحين فيردى و استمر السلام الملكى دا لحد ما جمال عبد الناصر بعد ثورة 23 يوليه استبدله باناشيد تانيه ما عاشتش كتير زى نشيد الحريه و نشيد والله زمان يا سلاحى. الرئيس السادات هو اللى اختار بلادى بلادى سنة 1979 و خلاه النشيد الوطنى بتاع مصر و هو كمان اللى رجع اسم مصر لإسم الدوله بعد ما كان اسمها الجمهوريه العربيه المتحده فغيره لـ جمهورية مصر العربيه.

مصر دولة شبه رئاسية, اخر انتخابات كانت في 2014 والي فاز فيها عبد الفتاح السيسي ب%96 من الاصوات ضد حمدين صباحي ب%4. 
يوم 3 يوليو 2013, أعلن المشير (وقتها) عبد الفتاح السيسي ان تم عزل محمد مرسي من منصبه وتعليق الدستور وتم تشكيل لجنة مكونة من 50 عضو لتعديل الدستور المصري وتم عرضه في استفتاء وبقى هو الدستور بتاع الدولة يوم 18 يناير 2014.

النظام القانوني في مصر مبني على أساس القانون المدني والشريعة الاسلامية. في 2012 الاخوان المسلمين في دستورهم الجديد حطوا قوانين جديدة تميل اكتر لناحية الشريعة الاسلامية, اما بالنسبة لقانون 2014 الحكومة المؤقتة نجحت في انها تعمل قانون علماني اكتر. رئيس الدولة مدة رئاسته 4 سنين ويقدر يفضل مدتين.

مساحة مصر 1,021,580 كيلو متر مربع (بمثلث حلايب و شلاتين) يعنى قد مساحة فرنسا مرتين و قد بريطانيا اربع مرات, بس علشان أغلب المساحه دى صحرا ف السكان بيتركز معظمهم فى وادى النيل (99% من المصريين عايشين على 5.5 من مساحة بلدهم).من أكبر المدن المصريه القاهره و اسكندريه و الجيزه و المحله الكبرا و الزقازيق و أسيوط و المنيا. مصر جوها جاف معظم السنه, ماعدا فى شهور الشتا اكتوبر-مارس و بتنزل المطره أكتر حاجه على المدن اللى بتطل على البحر المتوسط و بتقل شويه شويه كل ما اتجهنا ناحية الجنوب. متوسط درجة الحراره فى الصيف ما بين 27 و 31 درجة مئويه و بتبرد فى الشتا و بيوصل المتوسط 13 و 21 درجة مئوية.
1- محمد نجيب

2- جمال عبد الناصر

3- محمد انور السادات

4- محمد حسنى مبارك

5- محمد مرسى

6- عدلى منصور

7- عبد الفتاح السيسى

مصر متقسمة ل27 محافظة.

مصر هيه تانى أكبر دوله فى افريقيا فى عدد السكان بعد نيجيريا, و أكبر دوله فى منطقة الشرق الأوسط. و حسب تقدير سنة 2007 وصل عدد سكان مصر لحوالى 78,733,641 شخص (فيه تقديرات تانيه بتقول انهم وصلو 81,713,517 فى يوليو 2008) و حسب تقدير 29 سبتمبر 2012 وصل عدد سكان مصر 82,620,000 شخص وفي نهاية 2015 وصل عدد سكان مصر أكتر من 90,000,000.

أغلب سكان مصر متركزين فى وادى النيل و خصوصا فى القاهره (ربع السكان) و فى وجه بحرى عموما. الزياده السكانيه فى مصر مابين 1.3 % و 1.6% فى السنه. المصريين بيشكلو نسبة 98% من عدد سكان مصر. و باقى الاقليات العرقيه فى مصر يا اما عرب بدو ونوبيين و سيويين و بيجاويين و أمازيغيين (1%) يا اما جريك (يونانيين) و أرمن و طليان و فرنساويين (1%).

المصريين أكترهم من المسلمين السنه 80-90% و الباقى مسيحيين اغلبهم اقباط أورتودوكس و حوالى 200 من اليهود. بسبب عدم إعتراف الدوله الرسميه فى مصر بأى ديانات او مذاهب تانيه ففيه نسب مش معروفه من المصريين اللى بينتمو للدين البهائى و المذهب الشيعى الإثناعشرى, و زى أى بلد (الفاتيكان مثلا), فيه لا-دينيين.



مع إن لغة الدوله الرسميه فى مصر هى العربى, انما مفيش حد فى مصر إتولد بيتكلمها من-غير ما يتعلمها. استعمال العربى محدود بس فى التعاملات الاداريه و الصحافه المكتوبه. انما المصريين بيتكلمو مصرى (العاميه المصريه) (68%), صعيدى (29%), بدوى (1.6%), سودانى (0.6%), نوبى (0.3%), دومارى (0.3%), Beja (0.1%), سيوى. طول تاريخهم المصريين كانو بتكلمو لغات من العيله الأفرو-اسيويه زى اللغه المصريه القديمه (اللى اتكتبت بالرموز الهيروجليفى و الهيراطيقى و بعدين إتطورت و بقت الديموطيقى و بعدين قبطى), و دلوقتى اللغه المصريه الحديثه لما بتتكتب غالبا بيكون بالحروف العربى. و فى القرن العشرين, بعد إستقلال مصر من بريطانيا سنة 1922, كان فيه ناس بتطلب الإعتراف باللغه المصرى, زى قاسم امين, احمد لطفى السيد و سلامه موسى. بعدين ظهر فى ال40-ات ناس زى احمد لطفى السيد نادو بكتابة اللغه المصريه الحديثه بالحروف اللاتينى, و لسه فيه ناس النهارده بتنادى بالإعتراف باللغه المصرى.

الاقتصاد المصرى بيعتمد على الزراعه و السياحه و دخل قناة السويس و البترول. 
بيعتبر اقتصاد مصر من الاقتصادات القليله المتنوعه فى الشرق الأوسط و اللى مش معتمده على البترول بس, زى دول الخليج و العراق. و فيه بورصه نشطه إتأسست سنة 1880.

الجيش المصرى (القوات المسلحه المصريه) هو اكبر جيش فى افرقيا و التاني في الشرق الاوسط و هو متكون من 468,000 عسكرى نظامى و بيوصل لمليون فرد لو ضفنا قوات الاحتياط, الجيش متوزع بين القوات الجويه, القوات البحريه, القوات البريه و الدفاع الجوى.
مصر عندها قمر صناعى لل تجسس (زى اسرائيل) و اسم القمر الصناعى إجيبت سات-2 واطلقته مصر فى ابريل 2014 وكان فيه قبله "'إجيبت سات-1"' وهو للتجسس برضو بس خدمته انتهت و اسلحة الجيش صناعة وطنية مع اسلحه من امريكا و الصين و من روسيا و فرنسا و ايطاليا و انجلترا.

القائد العام للقوات المسلحه هو الفريق اول صدقي صبحي والقائد الاعلى هو الرئيس عبدالفتاح السيسي بحكم الدستور المصرى .




</noinclude></doc>