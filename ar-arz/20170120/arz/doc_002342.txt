<doc id="28952" title="دهب" url="https://arz.wikipedia.org/wiki?curid=28952">
دهب

الدهب ده فلز وعنصر كيماوي بيرمزوله بالرمز Au وعدده الذري فى الجدول الدوري 79. وقبل الضرب بيسموه التبر وده لما بيبقي فى حالته الطبيعية. الدهب لين ولونه اصفر ومشهور بلمعانه، والحضارات القديمة استعملوه علي إنه فلوس، وبنستخدمه لحد النهارده فى صناعة الزينة والجواهر اللى بتستخدمها فى الغالب الستات. والدهب بيتم استخراجه فى أغلب الأوقات من قاع الأنهار ومن جوه الصخور علي شكل حبايات صغيرة، وكمان من تحت الارض، كمان الدهب بيبقي موجود فى أكتر المرات مع معادن تانية زي الرصاص والنحاس، اللى بيميز الدهب كمان عن غيره من المعادن انه ناعم ومش بيتتاكل بسرعة دا غير المعروف عنه بإنه أكتر العناصر الكيماوية فى الكثافة.

والفراعنة اتشهروا باستخدامه عن الشعوب والحضارات التانية، فمثلا صنعوا منه توابيت الملوك بتوعهم وكمان عربياتهم، دا طبعاً غير تماثيل كتير مشهورة واللي منها اشهر قناع من الدهب فى العالم واللي كان معمول للفرعون المشهور توت عنخ آمون وكان مصنوع من الدهب الصافي.

وأهمية الدهب بتزيد مع الوقت مش بس فى التاريخ، والنهارده صندوق النقد الدولي بيستخدم الدهب علي انه قاعدة نقدية، وكمان بيستخدموه دكاترة السنان وكمان بيستعملوه فى صناعة الاجهزة الالكترونية.

الدهب كمان بيتميز بإنه مبيدوبش فى الأحماض لكنه بيدوب فى الميه الملكية، دا غير انه معدن نادر ومش سهل حد يلاقيه بالرغم من انه موجود فى اماكن كتيرة ومختلفة إلا انه فى أغلب الأوقات بتكون كمياته صغيرة قوي، والدهب له اسامي كتيرة بتختلف من تكوينه فمثلاً الدهب المخلوط بنسبة كبيرة من الفضة من 20% لغاية 40% بيتسمي الاليكتروم، والدهب عموما بيبقي موجود فى شكلين اساسيين:

1- فى موضعه (رواسب اولية).

2- فى تجمعات (رواسب منقولة).

لغاية النهاردة والدهب له أهمية كبيرة فى حياة كل حد فينا وبيدخل فى استخدامات كتيرة زي الصناعة والطب والاستثمار، دا طبعاً غير استخداماته فى الزينة، وده بيرجع لأسباب كتير بتميز الدهب عن غيره من المعادن التانية لأنه مش بيتاكل بسهولة وكمان سهل انه يتغير شكله، وممكن كمان يتخلط الدهب مع فلزات تانية زي النيكل والفضة والنحاس، وده عشان يبقي متين. ومن أهم استخدامات الدهب:

الدهب من اشهر المعادن اللى بيستخدمها الناس للزينة خصوصاً الستات، وبيتم خلط الدهب بالفضة والنحاس والخارصين بنسب مختلفة وده اللى بيحدد عيار الدهب ونقاوته ولونه، ودرجة النقاوة دي بتتحسب (بجزء من الالف) فمثلا الدهب عيار 24 بتقابله درجة نقاوة 1000 وبيبقي لونه بيلمع، والعيار 21 درجة نقاوته 875، والعيار 18 نقاوته 750، ولون الدهب بيبهت وبيبقي شاحب أكتر كل ما العيار كان اقل ونقاوته اقل وده لأن نسبة الدهب بتقل فى السبيكة، لكن فى نفس الوقت بيبقي أرخص وأمتن. اما بقي الدهب الابيض بيبقي دهب عادي لكن مخلوط بالبلاديوم والقصدير عشان يدوله اللون الابيض.

المستثمرين ورجال الاعمال بيحاولوا علي أد ما يقدروا يخزنوا دهب فى شكل سبايك، وده عشان لو حصلت مشكلة فى الاقتصاد او زادت نسبة التضخم لأن الدهب مبتقلش قيمته زي العملات العادية فى أوقات المشاكل الاقتصادية. والاستثمار فى الدهب له أشكال كتير لكن يمكن اختصارهم فى اربع أشكال اساسية، وهم بالترتيب حسب الأهمية والانتشار:

1- سبايك الدهب.

2- العملات المعدنية.

3- شهادات الاستثمار فى الدهب.

4- الاستثمار فى أسهم شركات التعدين.

الدهب ليه استخدامات كتيرة فى مجالات الصناعة زي مثلاً دخوله مع عناصر تانية عشان نلحم بيه النحاس الاصفر او الصلب او عشان يعملوا بيه طبقة عاكسة للإسطوانات الغالية.

بيستخدم دكاترة السنان الدهب وده عشان مش بيجراله حاجه فى بق الناس غير معادن تانية كتير اللى بتتفاعل وبتتاكل، دا غير ان محلول الدهب بيستخدمه الدكاترة فى علاج الروماتيزم، وكمان دلوقتي الدكاترة بقوا بيستخدموا الدهب المشع عشان يعالجوا بيه انواع من مرض السرطان.

1- الأونصة بتساوي 31،1 جرام من الدهب ودي الوحدة اللى بنقيس بيها المعادن الكريمة زي الدهب واسمها بالانجليزي Troy Ounce وهي أكتر شوية من الأونصة العادية واللي بتساوي 28،3495 جرام بس.

2- عشان الشركات اللى بتدور علي الدهب تجيب أونصة واحدة زي دي لازم تستخرج طن بحاله من الصخور.

3- الأونصة دي لو فردناها لغاية ما تبقي رفيعة خالص ممكن تغطي مسافة 100 قدم مربع.

4- ولو عملناها علي شكل سلك ممكن السلك ده طوله يعدي 5 ميل يعني حوالي 7 كيلو ونص.

5- الدهب كثافته أعلي من الحديد مرة ونص وأعلي من الرصاص مرتين، عشان كده هى أعلي كثافة فى المعادن كلها.

6- الدهب الين معدن فى الدنيا بردو عشان كده بيدخل فى استخدامات كتيرة.

7- احنا بنصنع كل سنة 19 طن من الدهب فى شكل خواتم الجواز بس.

8- وان أغلب الدهب اللى اكتشفناه من 6000 سنة فاتت لسه موجود معانا وبيدخل فى دورات انتاج مبتنتهيش ودي حاجة تانية بتميز الدهب عن غيره وهي انه معدن معمر.

9- كل الدهب اللى اكتشفناه لغاية النهارده ممكن نجمعه مع بعضه عشان يعمل مكعب يكون وزنه 103.000 طن متري ويكون طول ضلعه 59 قدم.



</doc>