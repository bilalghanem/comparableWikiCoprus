<doc id="8363" title="ابو قير" url="https://arz.wikipedia.org/wiki?curid=8363">
ابو قير

ابو قير ( نطق مصرى : ابو إير ) ‏ ضاحيه على بعد 52 كم شرق اسكندريه، مصر بتطل على البحر المتوسط. منطقة ابو قير كانت معروف زمان باسم "كانوبيس" "Canopus" (كانوب). فيها اطلال معبد سيرابيس اللى كانت الناس بتحج ليه فى العصر البطلمى عشان تاخد البركه و طلب الشفا لكن دمره المسيحيين بعد دخول المسيحيه مصر. بقية اثارها غمرها البحر. موقع ابو قير بيعتبر موقع حربى مهم، فى خليجها اشتبك الاسطول الانجليزى بالاسطول فرنساوى فى معركه حاسمه اتعرفت باسم معركة ابو قير البحريه (اغسطس 1798)، انتهت بتدمير الاسطول الفرنساوى. و حصلت فى ابو قير كمان معركة ابو قير البريه سنة 1799 بين الجيش الفرنساوى والقوات العثمانليه بقيادة مصطفى باشا.

اسم "ابو قير" مشتق من اسم قديس و طبيب كان عايش فيها اسمه "الأنبا كير" كان من اهم المروجين للمسيحيه ضد الرومان و اتوفى سنة 312. وبيرجع تاريخ الضاحيه للعصور المصريه القديمه وكانت مينا تجارى رئيسى فى مصر و كان بينتهى فيها فرع من النيل اندثر دلوقتى و هو "الفرع الكانوبى". ابو قير كانت فى العصر البطلمى منطقة استجمام و صيد للإسكندرانيه.

فى القرن العشرين استمرت ابو قير منطقه للإستجمام و التصييف و من اشهر سكانها كان الامير "عمر طوسون" اللى كان عنده اقطاعيه ضخمه حوالين خليج ابو قير اتحولت دلوقت لحى سكنى اسمه "طوسون". عمر طوسون بيرجع له الفضل فى اكتشاف اثار ابو قير الغرقانه.

بيعيش فى ابو قير النهارده حوالى 350 الف نسمه و اتحول حى الاستجمام الهادى لمنطقه سكنيه ضخمه مليانه عمارات و مبانى. لكن فضلت مطاعم السمك المشهوره زى "زفريون" و "بيلا فيستا" موجوده.

يتميز اهل ابوقير بالبساطه والكرم و حب ضيوفها وبالذات فى فصل الصيف لما بيروح ليها مصيفيين بيحبوا بحرها و سمكها الطازج.




</doc>