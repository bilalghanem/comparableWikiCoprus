<doc id="933" title="كريستيان ديور" url="https://arz.wikipedia.org/wiki?curid=933">
كريستيان ديور

كريستيان ديور (21 يناير 1905 - 24 اكتوبر 1957) هو مصمم ازياء فرنساوي. ومعروف بانه مؤسس واحد اهم بيوت الازياء فى العالم. اتولد ف جرانفي, نورماندي مدينة على شط البحر ف ساحل فرنسا.

كريستيان دخل مدرسة École des Sciences Politiques او مدرسة العلوم السياسية عشان دي كانت رغبة اهله. وده كان من سنة 1920 لسنة 1925. اهله - اللى كانوا بيشتغلوا ف تصنيع الاسمدة - كانوا نفسهم يبقى دبلوماسي, بس كريستيان كان نفسه يخش عالم الفن - وخصوصا تصميم الازياء - وكان بيكسب فلوس عن طريق انه يبيع تصميماته ف الشارع بعشرة سنت لكل تصميم. بعد ما ساب المدرسة وصلتله فلوس من ابوه ففتح معرض ف سنة 1928، وباع فيه اعمال لبيكاسو وماكس جاكوب. بعد الازمة الاقتصادية اللى حصلت لاهله اللى كانت بسبب ان ابوه خسر شغله فاضطر كريستيان انه يقفل المعرض. ومن سنة 1938 اشتغل مع روبرت بيجيت، وبعدها انضم لبيت ازياء اللى كان فيه هو وبيير بالمين المصممين الاساسيين. وف فترة الحرب العالمية التانية كريستيان لبّس مراتات الظباط النازيين والظباط الفرنسيين. وف سنة 1945 ابتدى يشتغل لحسابه الخاص.

كريستيان ديور مات فى ايطاليا. فيه تقارير بتقول انه مات منتيجة ازمة قلبية بعد ما شكته عضمة سمكة. سجل وفيات مجلة تايم بيقول انه مات بعد ازمة قلبية بعد ما لعب كوتشينه. بس مابين الناس ف باريس فى اشاعة بتقول انه مات بازمة قلبية بعد ما عمل سكس مجهد وجتله بعدها الازمة.

سنة 2003 شركة كريستيان ديور اتبرعت للصندوء التذكاري لآلايا. وف سنة 2006، مغني اسمه موريسي عمل اغنية اسمها كريستيان ديور. الاغنية استخدمت حياة كريستيان عشان تعمل مقارنة بينها وبين حياة اللى كتب الاغنية لانه شاف ان همّا الاتنين ضيعوا حياتهم كلها عشان يخلوا حاجة واحدة بيعملوها رائعة (موريسي والمزيكا, وديور وتصميم الازياء) وسابوا بقية الحاجات الكويسة التانية.


</doc>