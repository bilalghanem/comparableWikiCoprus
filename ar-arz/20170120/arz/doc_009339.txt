<doc id="17960" title="كرافته" url="https://arz.wikipedia.org/wiki?curid=17960">
كرافته

الكراڤته ( cravatta) قماشه طويله تُلف و تُربط حوالين الرقبه عادة تحت ياقة القميص. فى الغالب الرجال هم الذين يلبسون الكراڤته لكن بتظهر كمان ساعات ضمن هدوم الستات. لبس الكراڤته او عدمه ممكن يعبرو عن وظيفه او مكانه اجتماعيه او توجه فكرى.

الكراڤته بشكل قديم يشبه الشال كان بيلبسها سيناتورات مجلس الشيوخ فى روما و كان اسمها فاسكاليا "Fascalia" و كان سبب لبسهم ليها تدفية حبالهم الصوتيه عشان ما تتأثرش لما يخطبو فى المجلس، و بالتالى الفاسكاليا كانت بتعبر عن مركز اجتماعى و سياسى عند الرومان و ده خلا چنرالات الجيش هما كمان يلبسوها. اتنقلت الفاسكاليا للعسكر و للمرتزقه الكروات فى الجيش الرومانى و كان بيستعملوها فى مسح العرق و الدم و كمان للنف.

بقت عاده فى كرواتيا ان الست و هى بتودع جوزها او حبيبها اللى رايح حرب انها تديه الشال بتاعها فكان بيربطه حوالين رقبته و ده اصل اسم "كراڤته" المشتق من كلمة "كروات" "Croat". فى المانيا اتسمت كراڤاته "Krawatte" و فى فرنسا كراڤت Cravate. مع مرور الوقت الكراڤته بقت جزء من الهدوم و دخلت عالم الموضه. تشارلز التانى دخل الكراڤته انجلترا و كانت بتتلبس و بتتربط بكذا طريقه. و اياميها ظهرت كراڤته اسمها "ستينكيرك" "Steenkerque" و ده لإن تشارلز فى معركه بالاسم ده "ستين كيرك" Battle of Steenkerque لبس لاول مره كراڤته بالشكل ده.

فى القرن التمتاشر بقو العساكر يعقدو الكراڤته و يشيبكوها بدبوس فى منطقة القفا و اتنقلت للارستقراطيين مع شوية تعديلات و فى اواخر القرن تمنتاشر بقت الكراڤته موضه سايده و ظهرت فى انجلترا كراڤته اتعرفت بإسم "ماكارونى" "Macaroni" اتنقلت بسرعه لفرنسا مع تطويل فى القماشه و اتعرفت بإسم "اينكرويابل" "Incroyables"، فرد الانجليز بكراڤته سموها داندى "Dandy" و ده تقريباً الموديل اللى فضل متبع لغاية دلوقتى.

حوالى سنة 1850، فى العصر الڤيكتورى، الچاكيتات بقت زرايرها بتتقفل قرب الزور و مابقاش فيه مساحه تبان منها الكراڤته و من ناحيه تانيه الراجال العادى مابقاش عنده وقت يسمحله بإنه يعقد الكراڤته بطريقه معقده فظهرت نوعيات جديده من الكراڤتات و الببيونات منها "بو تاى" "Bow tie" (Nœud papillon).

فى سنة 1926 ظهرت فى نيويورك الكراڤته بشكلها بتاع دلوقتى و بقت فيها مرونه اكتر. و اتنقلت لنواحى العالم و دخلت مصر. الكراڤته اتعرفت فى مصر من قبل كده بعكس المنطقه البدويه اللى حواليها و كانت جزء من الهدوم المصريه، و بشكلها القديم و الامريكى الحديث كان بيهتم بلبسها طبقة المتعلمين و الافنديه و الموظفين و كانت بتدى قيمه اجتماعيه.

الكراڤتات بتتصنع من كذا خامه عادة حرير او قطن او پولييستر، لكن الصوف و الجلد كمان بيستخدمو فى تصنيعها. خامة الحرير بصفه عامه بسبب مرونتها و خفتها بتناسب صناعة الكراڤتات و هى النوعيه الاحسن و الاغلى.

الكراڤته ممكن تتعقد بكذا طريقه. فى سنة 1999 نشر العلما توماس فينك "Thomas Fink" و يونج ماو "Yong Mao" من جامعة كمبريدچ دراسه رياضيه عن تعقيد الكراڤته بينو فيها ان الكراڤته الواحده ممكن تتعقد بحوالى 85 طريقه.


</doc>