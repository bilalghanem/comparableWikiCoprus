<doc id="86462" title="الحبيب على الجفرى" url="https://arz.wikipedia.org/wiki?curid=86462">
الحبيب على الجفرى

الحبيب على زين العابدين الجفرى (مواليد 16 بريل 1971 جدة ، السعودية). شيخ و راجل دين مسلم على العقيدة الاشعرية و المذهب الشافعى فى الفقه و متصوف يمنى ، من حضرموت .. درس الدراسات الاسلاميه فى الحجاز ، اليمن ، مصر و سوريا. معروف برفضه للوهابيه و تشجيع الحوار بين الثقافات و الاديان المختلفة و مؤسس مؤسسة طابة.قدم برامج دينية على التلفزيون كتير و له اكتر من كتاب.
الحبيب ، ده لقب يمنى بياخده رجال الدين اليمنيين اللى بيرجع نسبهم ل لآل البيت. اسمه بالكامل

علي زين العابدين بن عبد الرحمن بن علي بن محمد بن علوي بن علي بن علوي بن علي بن احمد بن علوي بن عبد الرحمن بن محمد بن عبد الله التريسي بن علوي الخواص بن ابي بكر الجفري بن محمد بن علي بن محمد بن احمد بن محمد بن علي بن محمد صاحب مرباط بن علي خالع قسم بن علوي بن محمد بن علوي بن عبيدالله بن احمد بن عيسى بن محمد النقيب بن علي العريضي بن جعفر الصادق بن محمد الباقر بن على زين العابدين بن الحسين السبط بن على بن ابى طالب ، زوج فاطمة الزهراء بنت الرسول.

من ضمن افكار الحبيب على الجفرى ، ان العقل مهم جدا فى اثبات الايمان و الدين ، بالرغم ان الدين بيعتمد على الايمان بالغيبيات. كمان رافض فوضى الفتاوى و فتاوى اللى ناس مش متخصصه بيقولوا على نفسهم شيوخ و علماء دين، و بيقول ان الفوضى دى بتضر الدين و بتخلى الناس تقول انهى اسلام ، عشان كل شخص او تيار من دول بيقول ان كلامه هو الاسلام ، و المشكلة دى سببها ان الافراد دول بيبعدوا عن المنهج العلمى فى اصول الفكر الدينى اللى لها ارتباط مهم بقواعد عقلية و شرعية و العقلية فى الاستنباط و فهم الدين ، و بالرغم ان الاسلام بيشجع كل مسلم على الاجتهاد فى الدين و التفكير ، بس مش من حق اللى مش متخصص انه يطلع فتاوى. الحبيب على الجفرى ، شايف ان انصار تيار الاسلام السياسى ، بيقعوا فى مشاكل بسبب اقصاء المخالفين لهم و ربطهم بين الشريعة الاسلاميه و بين مشروعهم اللى بيقولوا عليه "مشروع اسلامى" ، و شايف ان فيه فرق بين الشريعة الاسلامية و مشروعهم ، و بيشوف ان مفيش مشروع اسلامى معاصر ، بس فيه اشخاص لهم افكار ، ممكن تكون حسنة النيه . كمان بيرفض وصف الاقتصاد الاسلامى ، و بيقول ان فيه لخبطه بين مفهوم و ضوابط الاسلام فى الاقتصاد ، و الاشخاص اللى بيقولوا الاقتصاد الاسلامى بيعملوا نوع من الاسلمة للنظام الراسمالى ، اللى تطبيقه الصرف فيه ممكن حاجات بتتعارض مع الاسلام زى الربا ، و ان الاسلام بس بيحط ظوابط اخلاقية عشان تحمى الفرد من استغلال الاقوى منه فى السوق و الاحتكار ، و شايف ان الاسلام محددش مثلا ساعات العمل ، عشان لو اتكلم بالطريقة دى حيبقى دوجما و مع الوقت حيتعارض مع متطلبات الناس ، اللى بتتغير ، و لو اتعارضت متطلبات الناس مع الاسلام ، اللى المسلمين مؤمنين انه صالح فى كل زمن و مكان، فحتبقى مشكلة كبيرة ، فالاسلام مدى ضوابط اخلاقية فى الاقتصاد مش اكتر و بتحط احكام قليلة عشان معاملات البيع و الشرا هدفها دفع الضرر على الناس.

بسبب افكاره دى الحبيب على الجفرى بيتهاجم و اتكفر من شيوخ السلفيه و الوهابيه ، و فيه منهم قال انه شيعى 
عشان كلامه على اهل البيت ، و فيه اللى بيهاجمه عشان هو أشعرى و صوفى ، بسبب الخلاف الكبير بين الوهابيه و بين الأشاعرة و الصوفيه .


</doc>