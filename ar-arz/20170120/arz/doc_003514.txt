<doc id="13732" title="جون كينيدى" url="https://arz.wikipedia.org/wiki?curid=13732">
جون كينيدى

چون فيتزجيرالد كينيدى John Fitzgerald Kennedy (بروكلين، امريكا، 29 مايو 1917 - دلاس، امريكا، 22 نوفمبر 1963)، رئيس الولايات المتحده الامريكيه رقم خمسه و تلاتين. حكم امريكا من يناير 1961 لغاية 22 نوفمبر 1963 بعد ما اتقتل فى ظروف غامضه و هو راكب عربيه مكشوفه فى مدينة دلاس فى ولاية تكساس فمات و هو عنده سته و اربعين سنه.

كيندى اتولد فى بروكلين فى 29 مايو 1917 و اتخرج من جامعة هارفارد و كان بينتمى للحزب الديموقراطى و حكم امريكا بعد الرئيس دوايت ايزنهاور فى فتره مضطربه و حرجه من الصراع بين المعسكر الغربى اللى بتقوده امريكا و المعسكر الشرقى اللى كان بيقوده الاتحاد السوفيتى و اللى اتعرف بـ "الحرب البارده".

فى عهده حصلت ازمه كبيره بين امريكا و الاتحاد السوفيتى بسبب كوبا اللى حطت صواريخ سوفيتيه على اراضيها فإتسبب الموضوع فى حدوث مواجهه بين امريكا و الاتحاد السوفيتى اعتبرها المحللين السياسيين اكبر ازمه كانت حاتسبب اندلاع حرب نوويه بين الطرفين. ازمة الصواريخ الكوبيه فى 8 اكتوبر 1962 و وصلت لذروتها فى 14 اكتوبر 1962 لما بينت طيارة تجسس امريكيه ان فيه قواعد صواريخ مبنيه فى كوبا. جون كيندى و ادارته ادارو الازمه لغاية ما خلصت فى 8 اكتوبر 1962 بعد ما اتوصل كيندى و السوفييت بوساطة يوثانث امين عام الامم المتحده على ازالة الصواريخ الكوبيه بشرط ان امريكا تتعهد بإنها مش حا تغزو كوبا و التخلص فى سريه من الصواريخ البالستيه.

من الأزمات االتانيه اللى واجها كيندى كانت ازمه اتعرفت بإسم "أزمة خليج الخنازير". الأزمه دى كان سببها إن مجموعه من الكوبيين الهربانيين فى امريكا استقووا على حكم فيدل كاسترو و استخدمتهم امريكا لضرب نظام حكم كاسترو و انتهت العمليه بفشل كبير لأمريكا. عهد كنيدى شاف كمان بدايات اندلاع حرب ڤييتنام.

اتقتل جون كيندى فى 22 نوفمبر 1963 برصاص بندقيه وهو فى زياره رسميه لمدينة دلاس فى ولاية تكساس و هو راكب عربيه مكشوفه مع مراته جاكلين كيندى و جون كنالى حاكم ولاية تكساس و مراته نيللى. و حصلت شكوك ان المخابرات الامريكيه سى اى ايه (CIA) كانت ورا الموضوع و اتقبض على واحد اسمه هارفى اوسولد و اتهم بقتل كيندى، لكن بعدها بيومين اتقتل هارفى على ايد راجل يهودى اسمه جاك روبى و اللى هو نفسه كمان بعدها بشويه عيي و مات قبل ما تتعاد محاكمته و فيه ناس اعتبرت موته مريب. اتوصلت لجنة وارن بتاعة ال اف بى اى (FBI) بعد التحقيقات ان هارفى اوسولد قام بعملية القتل لوحده لكن لجنه تانيه اتوصلت لإن العمليه كانت مؤامره ففضلت عمليه قتل كيندى غامضه.

بعد قتل جون كيندى اتولى حكم امريكا ليندون جونسون و اتجوزت ارملته جاكلين كيندى من المليونير اليونانى اوناسيس.



</doc>