<doc id="12086" title="دلتا النيل" url="https://arz.wikipedia.org/wiki?curid=12086">
دلتا النيل

دلتا النيل أو الدلتا المصريه ، فى مصر السفلى ، منطقه بيتفرع فيها النيل فى مصر لفروع بتصب فى البحر المتوسط على شكل زهرة اللوتس مكونه واحده من اكبر الدلتات فى العالم بعرض حوالى 250 كم و طول من الجنوب للشمال حوالى 160 كم و مساحه حوالى 44.000 كم مربع ، مكونه بكده منطقه زراعيه خضرا من اخصب المناطق فى منطقة جنوب البحر المتوسط و سط صحارى قاحله بتغطى منطقة الشرق الاوسط. بتبدأ الدلتا جنب القاهره. أهم فرعين للنيل فى الدلتا هما فرع دمياط فى الشرق و فرع رشيد فى الغرب. الدلتا فيها بحيرات واسعه زى بحيرة المنزله فى شمال شرق الدلتا و بحيرات البرلس و ادكو و مريوط فى الجهه الشماليه الغربيه. قبل بنا السد العالى فى اسوان كان فيضان النيل بيجدد الطين فى الدلتا لكن مع الفايده دى كانت للفيضانات برضه اضرار كبيره لانها كانت بتحول مناطق فى الدلتا لبحيرات و كانت بتفصل القرى عن بعضها و تسبب مشاكل كبيره. دلوقتى بتستخدم الاسمده.
المصريين عاشو لألاف السنين فى منطقة الدلتا و بنو اول دوله فى التاريخ و اسسو حضاره زراعيه متقدمه و ثقافه متفوقه عن ثقافات المناطق الصحراويه المجاوره ، و كانت منطقة الدلتا المصريه عبر التاريخ منطقة جذب لبدو الصحارى المحيطه بمصر من الشرق و الغرب و حتى لمهاجرين من اليونان و جنوب اوروبا. منطقة الدلتا بتنمو فيها نباتات كتيره منها نبات البردى اللى صنع منه المصريين ورق البردى اللى ساهم فى اصدار الكتب اللى نشرت العلم و الثقافه فى منطقة البحر المتوسط فى الفتره الهيلينستيه. و بتعيش فى المنطقه مئات الالاف من الطيور ، و فى ميتها انواع كتيره من الاسماك. فى العصور القديمه كانت التماسيح و السيد قشطه بيعيشوا كمان فى الدلتا.

كلمة دلتا اليونانيه جت من إن شكل الدلتا المصريه ( من ناحية اليونان ) على شكل حرف " د Δ (دلتا) " فى اليونانى .


</doc>