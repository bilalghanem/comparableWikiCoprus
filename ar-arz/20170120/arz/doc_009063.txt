<doc id="3129" title="بطليموس الاربعتاشر" url="https://arz.wikipedia.org/wiki?curid=3129">
بطليموس الاربعتاشر

بطليموس الأربعتاشر تيوس فيلوباتور 2 (تيوس محب أبوه 2) - باليونانى: Πτολεμαῖος Θεός Φιλοπάτωρ - (إتوفى سنة 44 قبل الميلاد). ابن بطليموس الاتناشر و اخو كليوباترا السابعه و جوزها بعد ما اتقتل بطليموس التلاتاشر اللى كان برضه أخوها فى صراع مع يوليوس قيصر. حكم مصر بمشاركة كليوباترا السابعه من سنة 47 ق.م لغاية سنة 44 ق.م. قتلته كليوباترا عشان تأمن وراثة العرش لإبنها بطليموس الخمستاشر قيصرون.

فى سنة 49 ق.م نشب صراع على الحكم بين بطليموس التلتاشر و اخته كليوباترا السابعه اللى كانت بتشاركه فى الحكم و اجبرت على انها تروح تعيش فى طيبه لفتره و بعدين هربت من مصر و راحت قعدت على الحدود السوريه عشان توضب نفسها للرجوع لمصر و استرجاع عرشها. فى صيف سنة 48 ق.م راح يوليوس قيصر مصر بقوات عسكريه و حاول انه يحل المشاكل و يصلح العلاقات بين كليوباترا و بطليموس التلتاشر و قابل الاتنين، و وقع فى غرام كليوباتر اللى سحرته بجمالها و ذكائها و ثقافتها، لكن المصريين و الجيش ثارو على وجود قيصر بقوات فى مصر و اعتبروه تدخل رومانى فى شئونها، فقامت معارك و مناوشات بينهم و بين قيصر اتعرفت بإسم " الحرب السكندريه " اللى من نتايجها كان حرق مكتبة اسكندريه و ضياع الاف الكتب. قيصر قدر يستدعى مدد عسكرى من اسيا الصغرى و قامت جنب بيلوسيوم (الفرما فى عصور لاحقه) معركه بين جيش و ارخيلاس و بطليموس التلتاشر و اخته ارسينوى الرابعه اللى نصبها الجيش ملكه من جهه، و قيصر و الجنرال ميثريداتيس امير بيرجامون و قوات نبطيه من پيترا و يهوديه من فلسطين من جهه، و انتصر قيصر و اتقتل بطليموس التلتاشر فى المعركه او غرق فى النيل او فى البحر، و اسر قيصر اريسنوى الرابعه و دخل اسكندريه منتصر، و سلم الحكم لكليوباترا السابعه، و نصب معاها كملك مشارك اخوها الصغير بطليموس الاربعتشار اللى كان عنده وقتها حوالى تلتاشر سنه.

مصر اتحولت لبلد تحت الحمايه الرومانيه، لكن قيصر عشان حبه لكليوباترا رد جزيرة قبرص لمصر بعد ما قعدت عشر سنين فى ايد الرومان و ده حسن احوال مصر الاقتصاديه. قيصر قعد فى مصر حوالى تسع تشهر و بعد ما الامور استقرت عمل رحله سياحيه مع كليوباترا بمركب و راحو الصعيد و اتقرج على اثار مصر القديمه اللى كانت اياميها برضه قديمه، و بعد ما قيصر اطمن ساب قوات عسكريه فى مصر بحجة ان كليوباترا مكروهه و مش مستقره فى الحكم و رجع روما و مشى اريسنوى الرابعه و هى مكبله بالسلاسل فى استعراض الانتصار.

لما ساب قيصر مصر كانت كليوباترا حبله منه فى سبع تشهر، و فى 23 يونيه 47 ق.م ولدت كليوباترا ولد لقبته " فرعون قيصر "، و كانت بكده عايزه تقول ان فرعون مستقبلى اتولد و انه ابن قيصر و بالتالى وريثه الشرعى، زى عادة الملوك البطالمه اتسمى المولود بطليموس و بكده بقى اسمه " بطليموس قيصر " او زى ما بيتقال للترتيب بطليموس الخمستاشر قيصر و سماه الاسكندرانيه " قيصريون " يعنى قيصر الصغير.

فى يوليه 46 عمل قيصر احتفال كبير فى روما بمناسبة انتصاراته فى مصر و بنتوس و موريتانيا و على الغاليين و عزم كليوباترا و شريكها فى الحكم اخوها الصغير بطليموس الاربعتاشر فراحو روما و نزلو فى فيللا من فيلات قيصر على شط نهر التيبر. تأثير كليوباترا على قيصر كان كبير و بدأ يتقمص شخصيه ملك هيلينستى بدل شخصيته الرومانيه خاصة فى سياسته الدينيه، و ده هو و وجود كليوباترا فى روما ماعجبش الرومان الجمهوريين زى كيسيرو اللى بطبيعة الحال ما كانوش بيحبو الملوك، و من المحتمل ان موضوع علاقة قيصر بكليوباترا كان سبب من اسباب التحرك السريع لتفيذ مؤامرة قتل قيصر.

بعد شهر من اغتيال يوليوس قيصر رجعت كليوباترا ومعاها بطليموس الاربعتاشر على مصر من غير كليوباترا ما تقدر تاخد اعتراف بنسب طفلها قيصريون لقيصر و انه بالتالى وريثه الوحيد. و بعد وقت قصير من رجوعهم مصر كليوباترا خلت اخوها بطليموس الاربعتاشر يتقتل عشان تخلص منه قبل ما يوصل السن القانونيه و يبقى حاكم بجد. و بعدها طوالى نصبت ابنها قيصريون اللى كان عنده وقتها تلت سنين ملك مشارك جنبها. كليوباترا بعملتها دى كانت بتحاول تأمن وراثة العرش لإبنها قيصريون.



Holbl, Gunther, A History of The Patolemaic Empire, Routledge, London &amp; New York 2007, ISBN 978-0-415-23489-4


</doc>