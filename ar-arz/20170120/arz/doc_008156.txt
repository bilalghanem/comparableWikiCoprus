<doc id="17049" title="روبسبير" url="https://arz.wikipedia.org/wiki?curid=17049">
روبسبير

ماكسميليان فرانسوا مارى ايسيدور دى روبسبير ( اتولد 1758 - مات 1794) ، محامى فرنساوى و زعيم سياسى. كان واحد من اكبر الشخصيات المؤثرة و زعيم من زعما الثوره الفرنسيه و حزب الچاكوبيين الثورى المتطرف وهو اللى بدا حكم الارهاب. اتحول من بطل شعبى و زعيم سياسى الناس حباه لديكتاتور و واحد من اكبر السفاحين فى التاريخ, قتل ست الاف واحد فى ست اسابيع بس. اتعدم بنفس الطريقة اللى كان بيعدم بيها الناس بالجيلوتين فى يوم 27 يوليو 1794 بعد احداث ثيرميدور

اتولد روبسپير فى مقاطعة آراس، واتعلم فى باريس فى كلية الحقوق، درس النظريات السياسيه و بقى متعصب لافكار الفيلسوف جان جاك روسو. قابل الملك لويس الستاشر وهو صغير و قرا جواب مدح ليه وقت ما كان الملك بيزور الكليه, بعد كدا اتحول لمعارض ليه و كتبله شكوى بيقول فيها : " فى ناس جعانه و محتاجه كتير عشان انتا لوحدك بتأكل اكل يكفى 100 واحد." ، دا عشان لويس كان بياكل بشكل مش طبيعى فى الوقت اللى كان فيه و نقص فى الاكل فى فرنسا وقتها.انتخبوه نايب لرئيس مجلس الطبقات اللى اجتمع سنة 1789 فى ليلة الثوره, وبعدين انضم للجمعيه التأسيسيه الوطنيه ( اللى كانت متكونه من ممثلين الشعب .زى البرلمان كدا) هناك اتشهر جامد عشان خطبه وكلامه اللبق وافكاره السياسيه واتعرف باسم عدو الفساد . فى سنة 1790 انتخبوه رئيس لحزب الجاكوبين السياسى وزادت شعبيته جامد و اتعرف انه عدو للملكيه و من انصار الاصلاحات الديموقراطيه. بعد ما الملكيه اتلغت رسمى سنة 1792 و دخلت الثوره فى حروب مع النمسا ودول تانيه عشان يقضوا على الثوره ,انتخبوه عشان يكون اول مندوب لباريس للمؤتمر القومى اللى طلب هناك اعدام الملك لويس الستاشر , بعد ما كان بيرفض زمان احكام الاعدام ولما معارضينه فكروه بموقفه دا قالهم "الوقت بيتغير" وبعد كدا طلب انه يعدم العيله الحاكمه كلها و اتعدم ناس كتيره معارضه للثوره وقت ما كانت فيه اضطرابات جامده فى فرنسا. انتخبوه بعد كدا وعضو فى الهيئه التنفيذيه العليا و لجنة السلامه العامه اللى اتعملت عشان تحمى افكار الثوره.

فى ازدياد شعبيته و مكانته فيه اى مقاومه ليه, بقى هو المسيطر على الحكومه . كانت فرنسا وقتها تعاني من الإضرابات السياسية والإجتماعية. ولكي ينظم الموضوع قبض على الكتير من المعارضين وتحول لديكتاتور وبقى يعتقل اى معارض له ولو فى حاجه صغيره " عدو الثوره" وكان يعدمه وقلب على بقيه زعماء الثوره اللذين معه وقت ما قالو له ان يتوقف و عارضوا عهد الارهاب اللى فرضه على الناس و تغيره للتقويم وقبضه على كل حاجة كانت ترمز للعهد القديم وتغيره لاسامى الشوارع واسامى الشهور حتى. اشهر زعماء الثوره اللذين كانوا معه اعدمهم كان دانتون.انتخبوه بعد ذلك لرئيس المؤتمر الوطنى.

"مقاله تفصيليه عن الموضوع احداث ثيرميدور"
زاد عدد المعدومين فى فرنسا لحد ما وصل عددهم فى ست اسابيع بس ل6 الاف واحد. و كان روبسپير بيروح البرلمان كل مرة يقول اسامى ناس بيتهمهم انهم اعداء الثوره ويروح عادمهم تانى يوم. و بقى متسلط وديكتاتور بشكل مش طبيعى بعد ما كان بيطالب بالديموقراطيه. و فى مره دخل البرلمان و قال ان معاه لسته جديده باسامى اعداء الثوره بس مرداش يقرا الاسامى , وقتها اللى اتبقى من مؤيدينه و زماليه خافوا ليكون ناوى يعدمهم هما كمان زى ما عمل مع دانتون وناس تانيه كتيره وقالوا كفايه كدا قوى وراحوا عاملين مؤامره عليه و على 100 واحد من اللى معاه فى مقر البلديه و كان وقتها بيمضى قرارات جديدا وبيمضى قرارات اعدام تانيه راحوا قابضين عليه وحبسوه فى اوضه هناك. شويه وسمعوا صوت رصاص لقوا روبسبير كان بيحاول ينتحر بس فشل وعور فكه و كام واحد من اللى معاه انتحروا. ربطوه و وقفوا قدامه ينتقدوه ويتريقوا عليه و فى الاخر اخدوه على المقصله فى الميدان قدام الناس واعدموه هناك وبكدا انتهى حكم الارهاب فى فرنسا.


</doc>