<doc id="4300" title="داتشيا" url="https://arz.wikipedia.org/wiki?curid=4300">
داتشيا

داشيا (بالروماني:Dacia) (بتتنطق كمان داتشيا) منطقه جغرافيه قديمه, و هى الارض اللى كان بيعيش فيها شعب الداشيين, فى منطقة جنوب شرق أوروبا ، و بيحدها من الشمال منطقة جبال الكاربات ، و من الجنوب نهر الدانوب و دلوقتى داسيا هى رومانيا و مولدوفا ، و اجزاء من المجر و بلغاريا و أوكرانيا.
العاصمه بتاعة داتشيا كان اسمها سارميزيجيتوسا Sarmizegetusa و دى كانت اكبر مدينه و مركز سياسى و عسكرى و دينى مهم خالص و مكانها فى غرب رومانيا قرب البا يوليا.

الداتشيين كانو عباره عن قبايل متفرقه و كل قبيله ليها منطقه محدده و ساعات كانو بيتحدو سوا و خصوصا لما يبقا فى غزو اجنبى و او فى ملك قوى يقدر يخلى القبايل دى ترتفع عن مستوى الخلافات.الاتحاد بين قبايل الداتشيين قدر مثلا يوقف التقدم بتاع الاسكندر الاكبر لما عدا نهر الدانوب و حاول يغزهم بس ماقدرش و اضطر ينسحب تانى بسرعه من اراضى داتشيا.

فى القرن الاول قبل الميلاد ، اتوحد الداتشيين مره تانيه تحت حكم ملك قوى اسمه بيوربيستا Burebista اللى عمل غزوات كبيره على جيران داتشيا ووسع ملكه و ضم حتت من اسيا الصغرا و ماسيدونيا و كان بيهدد روما نفسها و استحلف له يوليوس قيصر و قرر انه يهاجم اراضيه بس الاتنين يوليوس قيصر و عدوه بيوريبيستا اتقتلو و اغتالتهم ناس من شعوبهم فى نفس السنه 44 ميلادى.
بعد ما بيوريبيستا ما مات اتحل الاتحاد و اتفككو الداتشيين بس استمرو فى تهديد حدود الامبراطوريه الرومانيه. حوالى سنة 75 ميلادى، قدر ملك عظيم و قائد عسكرى زكى اسمه ديتشيبالوس انه يوحد اراضى قبايل داتشيا تانى و استمر فى توسيع مملكته جنوب نهر الدانوب على حساب الامبراطوريه الرومانيه و قدر انه يهزم الامبراطور دوميتيان.

الامبراطور الرومانى تراجان عمل حملتين عسكريتين كبار على اراضى داتشيا ما بين سنة 101 و 106 و جاب معاه فى الحمله الواحده اكتر من 150 الف جندى (و دا عدد كبير بمقاييس الزمان دا)
اخير نجح تراجان فى السيطره على داتشيا و انتحر الملك العظيم ديتشيبالوس بالسم.

اليونانيين القدام كانو بيقولو على سكان منطقة داتشيا جيتا Geta و الجمع جيتى Getae و الرومان كانو بيسموهم داكوس Dacus و الجمع داتش Daci 
سترابو بيقول ان الاسم الاصلى بتاع الداتشيين هوه داوى daoi و اللى معناه ديب و اللى بيأكد الافتراض دا هوه ان الشعار بتاع جيش داتشيا كان عباره عن ديب بقه مفتوح .


</doc>