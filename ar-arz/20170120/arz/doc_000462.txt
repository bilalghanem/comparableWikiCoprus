<doc id="81105" title="عمر (مسلسل)" url="https://arz.wikipedia.org/wiki?curid=81105">
عمر (مسلسل)

عمر مسلسل تاريخى اتعرض فى رمضان 2012 من انتاج قناة MBC (ام بى سى) و مؤسسة قطر للإعلام. المسلسل بيتكلم عن سيرة و قصة حياة عمر بن الخطاب و صفاته و الاحداث المهمة اللى حصلت فى حياته على مراحل اللى هم : قبل بعثة النبى محمد و بعد اسلامه و فى فترة خلافته و عهده لحد ما مات. المسلسل اتكلف 200 مليون ريال سعودى و اتصور فى المغرب . المسلسل عمل ضجة كبيره و كانت فيه حملات و فتاوى بترفض عرضه عشان بيجسد الصحابه و بالتحديد الخلفاء الراشدين : ابو بكر ، عمر ، عثمان و على. فريق عمل المسلسل استعان بشيوخ عشان يدققوا فى الوقائع التاريخية و الدينية اللى فى النص الدرامى زى يوسف القرضاوى و سلمان العودة و غيرهم. المسلسل اتعلن انه حيتدبلج للغات تانيه ، و موجود بترجمة انجليزى على اليوتيوب.المسلسل اخد نسبة مشاهدة عالية ، سواء على التلفيزيون او على النت
من اول ما المسلسل اتعلن عنه و فيه جدل و خلاف بين تيارات دينيه اسلاميه على عرضه ، فيه تيار من الشيوخ و منهم فريق من شيوخ الازهر بيقول ان المسلسل عادى و مفيش مشاكل فيه ، اما على الناحية التانيه فيه شيوخ و فريق من شيوخ الازهر معارضين عرض المسلسل و دعوا الناس انها متتفرجش عليه عشان حرام لتجسيده بالتحديد الخلفاء الراشدين و الصحابه. بالرغم ان الجدل كان ممتد جوه مؤسسة الازهر انما البيان الرسمى اللى طلع كان معارض عرض المسلسل.



</doc>