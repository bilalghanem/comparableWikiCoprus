<doc id="10662" title="قناة الجزيره" url="https://arz.wikipedia.org/wiki?curid=10662">
قناة الجزيره

قناة الجزيره هى قناه تليفزيون فضائيه مقرها فى مشيخة قطر. ابتدو يبثوها سنة 1996 و حققت شهره و انتشار على مستوى العالم كله بعد احداث 11 سبتمبر لانها اذاعت كذا شريط فيديو و تسجيل صوتى لاسامه بن لادن و دراعه اليمين ايمن الظواهرى القياديين فى تنظيم القاعده.
شبكة قنوات الجزيره فيها قنوات كتيره زى الجزيرة الاخبارية (عربى و انجليزى) و الجزيره مباشر و الجزيره الوثائقيه و الرياضيه 4 قنوات والاطفال و براعم.

من الانتقادات اللى اتوجهت للقناه دى ، جنب برامج الصراخ و الخناق اللى تشبه صراع الديوك ، انها بتعرض كمان مناظر مريعه لمقاتيل و مشوهين و ما بتحترمش حرمة الضحايا زى القنوات التانيه و ممكن تأثر على نفسية المشاهدين و خاصة الاطفال.

بتختلف الاراء حوالين قناة الجزيره، وهي قناة بتمول برامجها شركات الجاز والغاز الغربيه، فيه ناس بيعتبروها قناه حره حسنه النيه لكن فيه بيشكو فى طبيعتها و اهدافها و بيعتبروها اداه فى ايد مشيخة قطر و ممكن جهات تانيه اتسخرت ليها الاموال و الاجهزه و الدعايه و الامكانيات للوى دراع الدول اللى مش على هواها و تشويه صورتها و ابتزازها خاصة ان القناه على الرغم من انها بتنتقد بلاد معينه و بتحاول تثير شعوبها ضد حكوماتها لكن عمرها ما بتنتقد أى حاجه فى مشيخة قطر و اللى بتنتمى ليها وكإنها اتعملت لأهداف معينه. بيتقال ان القناه مسيطر عليها الاخوان المسلمين .

بيقول الكاتب عادل درويش فى جورنال الشرق الأوسط العدد 11260 إن فيه دويلات صغيره بتحاول تضخم شخصيتها، و بيقول الباحث و المحلل مأمون فندي فى العدد 9442 إن قوى الظلاميه بتسيطر على قناة الجزيرة، و بيقول الكاتب محمد على ابراهيم أن قناة الجزيرة إعلام بعين واحده " يري عيوب الاخرين ويجسدها ويضخمها ويعجز عن رؤية عيوبه وثقوبه التي تملأ الجزيرة الصغيرة التي يعرفها العالم باعتبارها المكان الذي توجد فيها أكبر قواعد عسكرية امريكية خارج الولايات المتحدة، كما أنها تحظي بأكبر تواجد للجنود والضباط الامريكيين الذين يصل عددهم إلي 45 الف جندي وهم رقم أكبر من الجيش القطري نفسه".

فى مقاله عنوانها " جزيرة الشيطان " بيقول الصحفى نصـــر القفــاص : " اذا كان فى الوطن العربي قناة اسمها قناة الجزيرة فعلينا أن نحذر من المستقبل بكل ماتهب علينا رياحه من خبث وخبائث ومؤامرات‏!!‏" 

مع فقدان المصداقيه و عرض صور العنف و برامج الصراخ و العنف الصوتى و ظهور قنوات فضائيه كتيره تانيه ضاع من قناة الجزيره بريقها اللى بدأت بيه.

من أغرب مشاكل الجزيره كان اتهام قناة العربيه ليها بإنها بتحرض على مذيعيها و قالت قناة العربيه : " صدم الوسط الإعلامي بنشر دعوات تتهجم على برنامج "صناعة الموت" الذي تبثه اسبوعيا قناة العربية. وكان موقع حواري لقناة الجزيرة سمح لمشاركيه بالتهجم على قناة "العربية" وبرنامجها وتضمن الهجوم الكلامي دعوات صريحة بقتل المذيعة ريما صالحة التي تقدم البرنامج ".

الجزيره اختلقت مشكله مع مصر بعد ما زعمت ان مصر شوشت على افتتاح مؤتمر عربى اتعمل فى قطر و بعدين اتهمتها انها شوشت على القمر الصناعى المصرى اللى كان بينقل مباريات كرة القدم بتاعة كاس العالم 2010 اللى بتذيعها الجزيرة و بعد كده اتهمت الأردن.

فى 29 اكتوبر 2010 قفلت المغرب مكاتب قناة الجزيره فى المغرب بعد ما أتهمتها بإنها انحرفت عن قواعد العمل الصحفي الجاد والمسؤول. و وصفتها انها اتمادت فى قصد الإساءه للمغرب و التركيز على الجوانب السلبيه فيه و المساس بوحدة التراب المغربى.

وقت مظاهرات و احداث يناير 2011 فى مصر شنت الجزيره التابعه لمشيخة قطر حمله منظمه ضد نظام الحكم فى مصر بطريقه استغلاليه مش حياديه و كإنها طرف فى الأحداث بيحاول يثير الجماهير و بيوجها مش مجرد جهاز إعلامى بينقل اخبار لدرجة انها كانت بترشد النهابين عن الاماكن اللى مفيهاش حراسه زى المتاحف و المستشفيات الكبيره ، و فتحت خط تليفونى لتلقى اللى سمته " استغاثات ". نتيجة كده اضطرت السلطات المصريه فى 30 يناير 2011 لقفل مكتب الجزيره القطريه فى القاهره و وقف ارسالها على القمر الصناعى المصرى نيل سات. فى 4 فبراير 2011 قناة الجزيره حطت فى الصفحه الاولى فى موقعها على الانترنت شعار " معاً لإسقاط مصر ". الجزيره بعد ما شالت الشعار قالت ان الموقع كان مخترق.

اظهرت وثايق سريه نشرها موقع " ويكيليكس " فى نوفمبر 2010 إن قطر بتستخدم قناة الجزيره كأداه للمساومه فى مفاوضاتها مع الدول.



</doc>