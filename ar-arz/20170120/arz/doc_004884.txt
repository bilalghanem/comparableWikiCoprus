<doc id="18979" title="محمود رضا" url="https://arz.wikipedia.org/wiki?curid=18979">
محمود رضا

محمود رضا ( اتولد فى القاهره فى 11 نوفمبر 1930 ) راقص و مصم رقصات و ممثل مصرى ابتدا حياته العمليه كهاوى للرقص الإيقاعى و بعدين احترف الرقص و تصميم الرقصات الشعبيه و كون فى سنة 1959 فرقة رضا اللى كانت اول فرقة رقص فولكلورى فى تاريخ مصر و اتنقل بيها من المحليه للعالميه و بقت ليه شهره كبيره فى مصر و براها.إتعلم محمود رضا الرقص على ايد أخوه الكبير على رضا.

اتولد محمود رضا فى القاهره سنة 1930 و بعد ماخلص المدرسه الثانوى دخل كلية التجاره فى جامعة القاهرة و اتخرج سنة 1955.

اتجاه محمود رضا لتكوين فرقة رقص شعبى فى مصر جه تقريباً بالصدفه. فوقت ماكان فى بكالريوس التجاره راح المسرح عشان يتفرج على عرض رقص فولكلورى كانت بتقدمه فرقه من الأرجنتين فعجبه العرض و بعد ماخلص راح لأعضاء الفرقه ورا الكواليس عشان يسلم عليهم و يعبرلهم عن اعجابه برقصهم فلما عرفو انه بيرقص جربوه و عجبهم فضموه للفرقه و رقص معاهم فى القاهره و اسكندريه و سافر معاهم روما و باريس. فى باريس كان بياخد يوميه بتعادل اتنين جنيه مصرى كان بيدفعهم لدروس بياخدها فى مدرسة باليه. لكن و هو فى باريس خطرت على باله فكرة انه بدل مابيرقص رقص فولكلورى ارجنتينى ليه مايعملش فرقه فى مصر اللى مافيهاش فرقه زى دى تحافظ على تراث مصر الفولكلورى ، فساب الفرقه الارجنتينى و رجع على القاهره عشان يكون الفرقه.

رجع محمود رضا مصر و اشتغل موظف حسابات و كان بيجهز نفسه للجواز من " نجيده " بنت الدكتور حسن فهمى الاستاذ فى كلية الهندسه و كانت اخت فريدة فهمى الكبيره. فى الظروف دى اتنقل محمود رضا على السويس فإتعطل فى تكوين الفرقه و فضل على الحال ده لغاية ماجاله جواب من الاديب يحيى حقى بصفته رئيس مصلحة الفنون طلب فيه منه المشاركه فى دور البطوله الراقصه فى اوبريت " ياليل ياعين " اللى انتجته وزارة الثقافه اياميها. الأوبريت ده كان فيه مشاهير و اسامى معروفه زى الرقاصه نعيمه عاكف و المغنى كارم محمود و المغنيه شهرزاد و مايسترو الاوركسترا كان عبد الحليم نويره و المخرج كان زكى طليمات فكانت حاجه كبيره و الرقاصين كانو طلبه من معهد التمثيل. كان مطلوب من محمود رضا انه يقوم بالبطوله الراقصه و يصمم رقصات الأوبريت اللى كان منها رقصات من الصعيد و اسكندريه و عن جنية البحر و عرايس المولد وغيرها ، فساب الشغل كمحاسب و اتفرغ للأوبريت بمرتب 50 جنيه فى الشهر. استمر العرض اربع تشهر فى دار الاوبرا المصريه و نجح ، لكن الجرانيل هاجمت الاوبريت اكمنه كان فيه رقص و بيعتبر عيبه و حاجه غريبه على العقليه المصريه وقتها.

بعد ماخلص محمود رضا من اوبريت ياليل ياعين انشغل فى تكوين فرقته لكن حصلت مشاكل للدكتور حسن فهمى ابو مرات محمود رضا اكمن بنته فريده فهمى اللى تجوزت على رضا انضمت للفرقه فبقى فيه ناس بيعاتبو حسن فهمى و يقولوله ازاى بنتك تشتغل رقاصه و انت استاذ كبير فى الجامعه و ان ده مايصحش و عيب و كلام من ده اكمن الرقص كان عندهم حاجه عيبه و ماكانوش بيقدرو يميزو مابين رقص العوالم فى الافراح و غيرها و فن الرقص الراقى فى المسارح المحترمه ، و فضل محمود رضا يفهم حماه الفرق و ان ده رقص فولكلورى.

إكمن محمود رضا و اخوه على و فريده فهمى خافو ان الفرقه ماتنجحش اكمنها حاجه جديده على مصر استعان محمود رضا بمشاهير من اللى اشتغل معاهم قبل كده فعمل كارم محمود و شهرزاد مغنيين الفرقه و حتى فى فيلم " أجازة نص السنة " ساندتهم الممثله الكبيره ماجده و شاركت فى الفيلم عشان الفيلم مايفشلش.

نجحت فرقة رضا نجاح كبير و استوحى محمود رضا رقصات من نواحى مصر زى الوادى الجديد و الصعيد و الفلاحين و مدن السواحل المصريه فلعب دور كبير فى تاريخ مصر الثقافى بمحافظته على تراث مصر الموجود فى القرى و النجوع و الأقاليم. و قدمت الفرقه عروض فى بلاد كتيره بره مصر و بقت ليها شهره عالميه و لمحمود رضا اسم بره مصر كواحد من أحسن الرقاصين و مصممين الرقصات فى العالم.

بعد خمس سنين من جواز محمود رضا من نجيده بنت الدكتور حسن فهمى اتوفت بمرض القلب و بعدها بحوالى سنتين و نص قابل محمود رضا مراته " روزا " اليوغسلافيه اللى كانت باليرينا متخرجه من اوبرا بلجراد ، و خلف منها بنت اسمها شيرين و ولد اسمه نور. شيرين بعد ماكبرت شاركت كراقصه محترفه مع الفرقه.

الرقص عند محمود رضا مش مجرد حركات و ايقاعات لكن ثقافه بتلخص تراث مصر و تاريخها و واقعها ، و عمل جهد ضخم كمصرى متنور بيفتخر بمصر و تاريخها عشان يحافظ و يعرض تراثها الشعبى على العالم و على المصريين نفسهم ، و سافر لمناطق كتيره فى نواحى مصر عشان يتعلم و يفهم و ينقل. اتعلم محمود رضا التحطيب و الرقص بالعصايا على ايد صعيدى من سوهاج قاله فى الاول إن العصايا ماهياش للضرب لكن للمشاوره بس لكن فى الاخر بعد مادربه ضربه بالشومه على دماغه ضربه جامده داخ منها محمود رضا و ورمت دماغه ، و لما عاتب السوهاجى على اللى عمله رد عليه : انت حاتبقى مشهور فالضربه دى بس عشان تفتكر مين اللى علمك.

قدم محمود رضا رقصات و استعراضات كتيره من وحى البيئه المصريه الشعبيه و ظهرت فى رقصاته طبل و مزامير الصعايده و ظهرت الفلاحه المصريه و الصيادين و المراكبيه و غيرهم و ليه رقصات عن بياع العرقسوس و المراكبى و النوبه و بدو الصحرا و غيرهم و كلها رقصات استوحاها من بيئتها الاصليه فى نواحى مصر.
محمود رضا شارك كمان فى افلام انتجتها السينما المصريه اشهرها كانو فيلمين راقصين هما " اجازة نص السنه " و " غرام فى الكرنك " ، و صمم رقصات لأفلام و مسلسلات تلفزيونيه و مسرحيات منها: جنة الصحراء " و " الصعيدى الفهلوى " و " رنة خلخال ".

محمود رضا لغاية النهارده ، بعد 50 سنه من تكوين فرقة رضا ، لسه ليه شهره عالميه و اسمه معروف فى كل حته فى العالم كاستاذ كبير فى فن الرقص عند المهتمين بالرقص و بيسافر بلاد كتيره فى اوروبا و افريقيا و اسيا و امريكا اللاتينيه و غيرها لتدريب الرقاصين. فى سنة 2007 و 2008 اتعمل بروجرام تعليمى لرقاصات من كل نواحى العالم فى مكتبة اسكندريه تحت عنوان " العالم يرقص مع محمود رضا " و انضم للبرنامج حوالى 70 راقصه من نواحى العالم قدمو الرقصات اللى قدمتها فرقة رضا زمان فى 40 استعراض فكانت اول مره تتقدم عروض لرقصات فرقة رضا بيقدموها ناس مش مصريين.

تمثيل (9 عمل)

1. غرام فى الطريق الزراعى 
فيلم 1971

2. حرامي الورقة 
فيلم 1970

3. غرام فى الكرنك 
فيلم 1967 صلاح

4. حب للجميع 
فيلم 1965

5. إجازة نصف السنة 
فيلم 1962

6. وفاء الى الأبد 
فيلم 1962

7. لا تذكرينى 
فيلم 1961

8. فتى أحلامى 
فيلم 1957

9. قلوب حائرة 
فيلم 1956

1. الف ليلة وليلة 
مسلسل 1989 استعراضات

2. الفنون فوازير (فوازير فنون) 
مسلسل 1989 الاستعراضات

3. هذا أحبه .. وهذا أريده 
فيلم 1975 راقصة

4. غرام فى الكرنك 
فيلم 1967 تصميم الرقصات


</doc>