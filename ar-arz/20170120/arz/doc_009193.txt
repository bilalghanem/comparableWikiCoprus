<doc id="13562" title="مهرجان القاهره السينمائى" url="https://arz.wikipedia.org/wiki?curid=13562">
مهرجان القاهره السينمائى

مهرجان القاهره السينمائى الدولى ، مهرجان دولى للافلام بيتعمل كل سنه فى القاهره عاصمة مصر. القاهره هى عاصمة الشرق الاوسط السينمائيه و اول مدينه فى شرق و جنوب البحر المتوسط تنتج افلام روائيه و مفيش حته زيها فى كل الشرق الاوسط فيها اعداد كبيره من الممثلين و المخرجين و المصورين و المؤلفين و فى كل مجال بيختص بالانتاج السينمائى.

اول مهرجان للافلام بإسم " مهرجان القاهره السينمائى الدولى اتعمل فى القاهره فى أغسطس 1976 بجهد من الجمعيه المصريه للكتاب و النقاد السينمائيين اللى كان بيرأسها وقتها الصحفى متعدد المواهب كمال الملاخ. من سنة 1985 اتولى مسؤولية التنظيم سعد الدين وهبه بعد ما اتشكلت لجنه منظمه بتتكون من وزارة الثقافه المصريه و اتحاد نقابات الفنانيين المصريين و أخد المؤتمر شكل عالمى. الممثل حسين فهمى بقى المشرف على المهرجان من سنة 1998 لغاية 2001 ، و شريف الشوباشى من 2002 لغاية 2005. حالياً رئيس المهرجان هو عزت ابو عوف و الممثل المصرى الكبير عمر الشريف رئيس شرفى.

مهرجان القاهره الدولى بيحتل مكانه متقدمه بين كل المهرجانات السينمائيه العالميه و بتشارك فيه بلاد كتيره من كل انحاء العالم ، و بيدى جوايز فى مجالات الانتاج السينمائى زى جايزة الهرم الدهبى لأحسن فيلم و جايزة تمثال الاميره المصريه باكت اتون لأحسن ممثله و تمثال الوزير ايمنحتب لأحسن ممثل. جايزة احسن مخرج على هيئة فرعون مصر اخناتون و أحسن سيناريست بياخد تمثال الكاتب المصرى. لجنة التحكيم بتمنح كمان جوايز منفرده زى تمثال الهرم الفضى لأحسن فيلم و تمثال لأديب مصر الكبير نجيب محفوظ لأحسن مخرج.

المهرجان كمان بيكرم اللى بيشتغلو فى السينما زى الممثلين و المخرجين اللى كانت ليهم بصمه مميزه فى تاريخ السينما سواء فى مصر او بره مصر.



</doc>