<doc id="19163" title="البساتين (حى)" url="https://arz.wikipedia.org/wiki?curid=19163">
البساتين (حى)

البساتين حى فى جنوب شرق القاهره فى مصر بتحده احياء المعادى من الشمال و دار السلام من الغرب و ااخليفه من الجنوب و المقطم من الشرق. البساتين منطقة شعبية بتعتبر من ازحم احياء القاهره. اتسمى الحى ده بإسم البساتين اكمن زمان و لغاية اواخر ستينات القرن العشرين كانت المنطقه منطقة ريفيه فيها زرع و جناين عايشه فيها عائلات استقرت هناك من زمن طويل. العائلات دى كانو بتشتغلو فى الزراعه و البنا و المناجم و تقطيع الحجاره من الجبال اللى حوالين المنطقه زى المقطم و عين الصيره و طره و حلوان.
البساتين زمان كانت متداره محلياً بنظام العمديه فكان بيرأسها عمده لكن النظام ده اتلغى منها فى نهاية خمسينات القرن العشرين و اتعملت هناك نقطة بوليس كانت تبع قسم الخليفه لكن اتنقلت بعد كده تبعيتها لقسم المعادى و بعدين بقت ليها قسم خاص بيها هو قسم البساتين.

التركيبه السكانيه فى المنطقه بدأت تتغير فى بداية سبعينات القرن العشرين بعد ما دخل المنطقه سكان من براها و حصلت موجة بنا على الاراضى الزراعيه اللى اختفت بالكامل. بتشتهر البساتين بقت مركز لمقاولين البنا فى مجال التشطيبات و بقت مشهوره بصناعة مواد البنا زى الطوب و الرخام و الجرانيت.

النظام الاجتماعى بيقوم فى البساتين على نظام العائلات حسب وضعها المادى زى عائلات الجزار و غالى عبد الرؤوف و وضعها العددى زى عيلة الحمايده.


</doc>