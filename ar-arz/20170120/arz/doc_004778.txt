<doc id="16532" title="اكاديمية العلوم (فرنسا)" url="https://arz.wikipedia.org/wiki?curid=16532">
اكاديمية العلوم (فرنسا)

اكاديمية العلوم ( الفرنساويه ) ( اكاديمى دى سينسى "Académie des Sciences " ) هى اكاديميه من الاكاديميات الخمسه اللى بيضمهم معهد فرنسا فى فرنسا. اهدافها تشجيع التطور العلمى فى فرنسا و و حمايته. اتأسست الاكاديميه سنة 1666 فى عهد الملك لويس الاربعتاشر بناء على نصيحة جان-بابتيست كولبير Jean-Baptiste Colbert ، و بكده بتعتبر من اقدم الاكاديميات الوطنيه فى العالم. فى القرنين السبعتاشر و التمنتاشر لعبت الاكاديميه دور كبير فى النهوض بالعلم و تطويره فى اوروبا.

تأسيس الاكاديميه كان نتيجه لجهود جي-بابتيست كولبير اللى عمل اجتماع مع اتنين و عشرين عالم فى المكتبه الملكيه فى باريس يوم 22 ديسمبر 1666 و اتفقو انهم يجتمعو ببعض مرتين فى الاسبوع. الاجتماعات اللى تمت فى التلاتين سنه الاولى كانت اجتماعات مش رسميه لكن فى 20 يناير 1699 الملك لويس الاربعتاشر حولها لمجمع ملكى رسمى منظم تحت رياسته مركزه فى اللوفر فى باريس.

بعد ما قامت الثوره الفرنسيه كل الاكاديميات فى فرنسا اتحلت فى 8 اغسطس 1793 و فى 22 اغسطس 1795 حل المعهد الوطنى للعلوم و الفنون محل اكاديميات العلوم ، و الاداب ، و الفنون ، لكن فى سنة 1816 استقلت اكاديمية العلوم بنفسها تانى كفرع منفصل من فروع معهد فرنسا ، وفضلت تحت رعاية راس الدوله الفرنساويه.

النهارده الاكاديميه فيها 150 عضو كامل و 300 عضو منتسب ، و متفرعه على قسمين : الرياضيات و العلوم الطبيعيه و تطبيقاتهم ، و علوم الطب و الجيولوجيا و البيولوجيا و الكيميا و تطبيقاتهم.



</doc>