<doc id="94968" title="حزب الكتايب اللبنانيه" url="https://arz.wikipedia.org/wiki?curid=94968">
حزب الكتايب اللبنانيه

حزب الكتايب اللبنانيه (بالفرنساوي: "Phalanges Libanaises") هو حزب يميني لبناني ,علماني ع الورق لكن فى الحقيقه الغالبيه العظمى من اعضاؤه و المساندين ليه من المسيحيين الموارنه . الكتايب كان ليها دور رئيسي فى بدايت الحرب الاهليه اللبنانيه (1975 - 1990) و كان طرف اساسي من اطراف النزاع فى اول كام سنه من الحرب , لكن بنهايت التمانينات دوره اتراجع لصالح حركات تانيه زي القوات اللبنانيه اللى بقيت الممثل الاساسي لليمين المسيحي لغايت نهايت الحرب . مع بدايت الالفينات حزب الكتايب بدأ يرجع تاني للساحه السياسيه و هو دلوقتي جزء من تحالف 14 اذار.

حزب الكتايب اسسه الشيخ بيار الجميل سنت 1936 كمنظمه برلمانيه مارونيه للعمل الشبابي على نفس شكل الاحزاب القوميه فى اوروبا فى الوقت ده , زي حزب الفالانج الاسباني و الحزب الفاشي الايطالي فى ايطاليا . بيار الجميل كان رياضي اوليمبي و سافر لتمثيل لبنان فى اوليمبياد 1936 فى برلين , و شاف هناك المنظمات الشبابيه النازيه , و ده كان له تأثير كبير على تقاليد حزب الكتايب اللى كان اعضاؤه بيلبسوا فى الاول قمصان بنّيه زي اللى كان بيلبسها مجموعت القمصان البنيه النازيه و كان اعضاؤ الحزب بيحييوا بعض بتحيت النازي فى بدايت انشاء الحزب.

فى مقابله ليه مع روبرت فيسك , الشيخ بيار بيحكي عن ذكرياته فى اوليمبياد برلين و بيقول:
"كنت كابتن منتخب الكوره اللبناني و كنت رئيس الاتحاد اللبناني لكرة القدم . روحنا الاوليمبياد سنت 1936 فى برلين , و هناك شفت النظام و الانضباط , و قلت لنفسي : ليه مانقدرش نعمل حاجه زي كده فى لبنان؟ و لما رجعت قررت انشئ حزب الكتايب . النازيه وقتها ماكانتش سمعتها وحشه زي دلوقتي . فى كل نظام فى العالم تقدر تلاقي حاجه كويسه , النازيه بالنسبه لي ماكانتش نازيه بالمعنى السيء . شوفت فيها الانضباط , و فى الشرق الاوسط احنا محتاجين الانضباط قبل اى حاجه تانيه"

لما بيار الجميل رجع لبنان اسس حزب الكتايب مع اربع شباب لبنانيين تانيين هما: شارل حلو (اللى هايبقى بعد كده رئيس لبنان) , شفيق نصيف , اميل يارد , و جورج نقاش . و تم اختيار بيار لرياست التنظيم بسبب انه مكانش لسه شخصيه معروفه سياسياً وقتها .
فى السنين الاولانيه حزب الكتايب كان ضد التبعيه بكل اشكالها , سواء التبعيه للقوميه العربيه او التبعيه للثقافه الفرنسيه. بيار الجميل كان دايماً بيتكلم عن لبنان حر له سياده كامله من غير تبعيه لأي اطراف اجنبيه او عربيه . و عشان كده الكتايب قامت بدور مهم فى النضال ضد الانتداب الفرنساوي لغايت ما لبنان استقلت عن فرنسا فى 1943 . شعار الكتايب كان "الله , الوطن , العائله".

تأثير حزب الكتايب على الحياه السياسيه فى لبنان بعد الاستقلال كان محدود , لغايت ما جت ازمة 1958 و حزب الكتايب لعب دور مهم فى دعم موقف الريس كميل شمعون فى مواجهت الاحزاب اليساريه و القوميه . بعد حل الازمه , بيار الجميل اتعين وزير و بعدها بسنتين تم انتخابه لعضويت البرلمان.

سنت 1968 حزب الكتايب انضم للحلف الثلاثي مع حزبين مسيحيين تانيين هما حزب الوطنيين الأحرار برياست الريس السابق كميل شمعون و حزب الكتله الوطنيه اللبنانيه برياست ريموه إده و كسبوا مع بعض 9 كراسي من اصل 99 كرسي فى الانتخابات البرلمانيه , و ده كان يعتبر رقم كبير بالنسبه للبرلمان اللبناني المقسوم طائفياً.
و مع توقيع اتفاق القاهره سنت 1969 بدأ الحزب تكوين ميليشيا مسلحه لمواجهت الجماعات الفلسطينيه المسلحه اللى كانت بتقوم بعمليات عسكريه من جوا الاراضي اللبنانيه.




"شوف المقال الاساسي:" قوى الكتايب النظاميه

ميليشا حزب الكتايب فى وقت قبل الحرب كانت هى الميليشيا الاقوى و الاكتر تنظيماً و الاقدم كمان . اتأسست سنة 1937 على ايد بيار الجميل (رئيس الحزب) و وليم حاوي (رجل صناعه لبناني امريكي) عشان تكون الدراع العسكري للحزب . ميليشيا الكتايب بقيادة وليم حاوي ساندت قوات النظام اثناء ازمة 1958 و دافعت عن منطقة المتن . و فى سنة 1961 تم حل الميليشيا و استبدالها بـقوى الكتايب النظاميه , و اتأسس سنة 1970 "مجلس حربي" برياسة وليم حاوي جوا المكتب السياسي للحزب , كأنه وزارة دفاع مصغرة مسؤوله عن تنظيم قوات الكتايب و تحويلها لجيش محترف . مقر المجلس الحربي كان فى حي الاشرفيه فى شرق بيروت , و مع الوقت بقى فيه يونيفورم موحد للقوى النظاميه و مستوى تدريبهم و تسليحهم اتحسن .

سنة 1963 , المجلس الحربي عمل فرقتين من الكوماندوز عشان تقوم بالمهمات الصعبه و المعقده , اتضاف لهم بعد كده وحده من الحرس الخاص لحماية الشيخ بيار نفسو . و سنة 1973 اتضاف لهم كمان فرقة كوماندوز و مدرسه لقوات المغاوير (قوات الصاعقه) فى منطقة كسروان , و بعدها بسنه الحزب انشأ "سرية بشير الجميل" و هى سريه من القوات الخاصه على اسم بشير الجميل الابن الاصغر لبيار الجميل.

كتير من المحللين بيعتقدوا ان قوى الكتايب النظاميه كانت اقوى ميليشيا فى لبنان تحت قيادة بطرس خوند لأنها كانت مدعومه مالياً من مجموعه من الشركات الكبيره زي GAMMA Group و شركة DELTA للتكنولوجيا و SONAPORT القابضه , اللى كانت مسؤوله عن ادارة مواني بيروت و جونيه , و خصوصاً الرصيف الخامس , اللى كان الكتايب بتهرب من خلاله واردات السلاح و بتعتمد على فرض اتاوات غير قانونيه على الناس اللى شغالين هناك كمصدر لزيادة دخل الحزب. الحزب كمان فتح مطار خاص بيه هو مطار بيير الجميل الدولي شمال منطقة البطرون سنة 1976 و انشأ اذاعه خاصه هى إذاعة صوت لبنان (بالفرنسي: La Voix du Liban) فى نفس السنه.

فى يوليو - اغسطس 1976 , الكتايب بالتعاون مع حلفاءها من جيش لبنان الحر و ميليشيا النمور و ميليشيا التنظيم و ميليشيا حراس الارز و ميليشيا التيوس و حركة الشباب اللبنانيه قاموا بحصار منطقة المسلخ - الكرنتينا و تل الزعتر فى شرق بيروت , و هى مناطق عشوائيه كان بيسكنها اغلبيه مسلمه فقيره و لاجئين فلسطينيين , و بعدين هاجموها و ارتكبوا هناك مذابح اباده جماعيه كانت من اعنف المجازر فى تاريخ الحرب الاهليه اللبنانيه و هما مجزرة الكرنتينا و مذبحة تل الزعتر.
فى المعارك اللى دارت بين 1975- 1976 اثناء الحرب الاهليه اللبنانيه كان الكتايب هما الاكتر تنظيما و الاكتر مهاره فى المعسكر اليميني المسيحي , و دي كانت حاجه بتخليهم دايماً مخيفين لأعدائهم من المعسكر اليساري. و فى بيروت و غيرها من الاماكن كانت دايماً ميليشيا الكتايب هى الاكتر انضباطاً على الرغم من خساير الكبيره و قتل عدد كبير من عساكرها فى معارك كتير زي معركة الفنادق و حرب الجبل 1976.


</doc>