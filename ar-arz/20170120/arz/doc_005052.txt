<doc id="13227" title="كاس العالم للشباب 2009" url="https://arz.wikipedia.org/wiki?curid=13227">
كاس العالم للشباب 2009

مصر 2009 ، بطولة العالم للشباب فى كورة القدم تحت 20 سنة FIFA U-20 World Cup Egypt 2009، نظمتها مصر بنجاح كبير من 24 سبتمبر 2009 ل 16 اكتوبر 2009.

اشتركت فى البطوله منتخبات كوره من 24 بلد من اوروبا و امريكا اللاتينيه و امريكا الشماليه و افريقيا و اسيا و منطقة الباسيفيك ( المحيط الهادى ).

افتتحت البطوله السبعتاشر يوم 24 سبتمبر 2009 بحضور حسنى مبارك رئيس مصر و جوزيف س. بلاتر رئبس اتحاد الفيفا فى استاد اسكندريه اكبر استاد كوره فى افريقيا و الشرق الاوسط. وكانت اول مباراه بين منتخب مصر و منتخب ترينيداد و توباجو و كسبت مصر الماتش 4 - 1.

فاز منتخب مصر على منتخب ايطاليا اللى بيعتبر من اقوى الفرق الاوروبيه و عدى للدور الستاشر لكن خسر فى الدور ده من كوستاريكا و كانت من مفاجاءات البطوله.

اتختمت البطوله الناجحه فى استاد القاهره الضخم يوم 16 اكتوبر 2009 بحضور حوالى 61 الف مشجع و احمد نظيف رئيس وزرا مصر و جوزيف س. بلاتر رئيس الفيفا و عيسي حياتو رئيس الاتحاد الإفريقي‏ بعد الماتش النهائى بين البرازيل و غانا اللى انتهى بفوز غانا بالبلنتيات 4 - 3 بعد ما انتهى الماتش و الوقت الاضافى بالتعادل 0 - 0. و بكده فازت غانا ببطولة العالم تحت 20 سنه كأول فريق افريقى يفوز بيها فى تاريخ البطوله و ده انجاز كبير للكوره الافريقيه و لمنتخب غانا اللى لعب قدام فريق كبير بعشر لعيبه بعد ما اخد لعيب غانى كارت احمر من الحكم البلجيكى فرانك دى بليكير Frank DE BLEECKERE فى الشوط الاولانى.

زائد كاس البطوله اخد اللعيب الغانى دومينيك اديياه Dominic Adiyiah جايزة احسن لعيب فى البطوله و جايزة هداف البطوله بعد ما دخل تمن تجوان فى الماتشات.

جنب التنظيم الرائع بتعتبر بطوله مصر 2009 من انجح بطولات العالم للشباب اللى اتعملت و اتسجل فى الماتشات اعلى عدد اجوان فى تاريخ البطوله ( 167 جون ) ، و الحضور الجماهيرى حقق رقم قياسى فى تاريخ البطوله ( مليون و ‏227 ‏الف و ‏958‏ متفرج ).

أكتر فريق أخد تجوان كان فريق تاهيتى اللى اخد 21 جون فى تلت متشات. تاهيتى جزيره صغيره فى الباسيفيك ما لهاش باع كروى و جميل انها اشتركت فى البطوله و عبر لعيبتها عن فرحتهم بزيارة مصر و انهم شافو الاهرامات.

فى لفته حضاريه و عرفان بتنظيم مصر للبطوله و تشجيع المصريين للفريق الغانى رفع لعيبة غانا علم مصر على منصة استلام كاس البطوله.

جوزيف س. بلاتر رئيس الاتحاد الدولى لكرة القدم ( الفيفا ) عمل مؤتمر صحفى شكر مصر فيه و قال : " إن جودة تنظيم البطوله و الملاعب و البنيه التحتيه فى مصر كانت مطابقه لأعلى المعايير على كل المستويات. و أظهر نجاح مصر فى استضافة البطولة قدرتها من غير شك على تنظيم نهائيات كاس العالم فى يوم من الايام ".

شعار البطوله :


الملاعب اللى اتلعب عليها :


المنتخبات الفايزه :



الفرق اللى شاركت :




</doc>