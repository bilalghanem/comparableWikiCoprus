<doc id="13096" title="ادجار الان بو" url="https://arz.wikipedia.org/wiki?curid=13096">
ادجار الان بو

إدجار الان پو - Edgar Allan Poe - (بوسطون، ماساشوستس ، امريكا ، 19 يناير 1809 - بالتيمور، 7 اكتوبر 1849 ) ، شاعر وكاتب قصص و ناقد امريكى و رائد من رواد الرومانسيه فى امريكا. من اوائل كتاب القصه. اشتهر بقصص الرعب والقصايد اللى بتجمع بين الرومانسيه والأجواء الغامضه. بيتنسب ليه ابتداع روايات الرعب القوطى.

اتولد ادجار فى عيله فنيه، ابوه وأمه كانو ممثلين مغمورين بيشتغلو فى مسارح الدرجه التالته. فى سنة 1810 وادجار ما كملش سنتين اتوفى ابوه فعزلت امه اليزابيث هوپكنز اللى اتصابت بالسل على ريتشموند ومعاها ادجار و سابت اخوه الكبير وليم عند قرايب فى بالتيمور ، وقبل ما ادجار يكمل سنتين اتوفت و بعدين اتوفى اخوه و اتجنت اخته روزالى فبقى يتيم و وحيد لغاية ما فى سنة 1811 اتبنته بطريقه مش رسميه مسيز فرانسيس الان اللى كانت مرات التاجر المشهور جون الان لانهم ماخلفوش عيال فعاش معاهم فى انجلترا و اتبنت اسره تانيه اخته روزالى.
عاش ادجار فى انجلترا مع مسيز و مستر الان من سنة 1815 لسنة 1820 و حاولت الست فرانسيس الان انها تخلى التبنى رسمى لكن جوزها مارضاش لكا ادجار احتفظ بإسم الان فبقى اسمه ادجار الان پو.

كتب إدجار شعر و هو لسه عنده خمس سنين و بعد ما اتعلم فى مدرسه فى انجلترا لمدة خمس سنين رجع امريكا و دخل جامعة فيرجينيا فى ولاية فيرجينيا وبين تفوق كبير فى دراسة اللغات والأداب لكن اضطر انه يسيب الجامعه بسبب ظروف ماليه و دخل الجيش.

فى الظروف دى كتب ادجار اشعار ونشرها و ساعدوه صحابه مادياً عشان يقدر يكمل كتاباته فقدر انه يستمر فى الكتابه. و فى سنة 1832 عزل ادجار على مدينة بالتيمور واستمر فى نشر قصصه و اتجوز بنت عمه اللى ماكانتش كملت اربعتاشر سنه و قعدت معاه لغاية ما اتوفت سنة 1847 فاتجه لشرب الخمره وبقى مدمن لغاية نا اتوفى سنة 1849 وهو عنده اربعين سنه. اتوفى فى ظروف غامضه و مش معروف سبب وفاته و لقيوه فى الشارع ميت ولابس هدوم حد تانى.



</doc>