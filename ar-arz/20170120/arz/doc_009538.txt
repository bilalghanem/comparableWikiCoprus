<doc id="8023" title="انطونيوس الكبير" url="https://arz.wikipedia.org/wiki?curid=8023">
انطونيوس الكبير

القديس أنطونيوس الكبير (كوم العروس ، 251 - طيبه ، 356 ) ، ناسك مصرى اتولد فى اسره كريمه ، فى كوم العروس فى صعيد مصر. كان من صغره بيحب العزله ، و لما بقى عنده عشرين سنه زهد الدنيا و كرس حياته للعباده، و لما كمل الخمسه و تلاتين هجر الدنيا و راح عاش فى الصحرا الشرقيه و قعد عشرين سنه فى حصن مهجور اسمه حصن " بسبار " او " بسبير ". اتعرض لتجارب و اغراءات كتيره لكن صمد و بقى له اتباع. عمل لاتباعه نظام محكم للرهبنه الانفراديه ، و ما كانوش بيشوفوا بعض الا للتعبد و الأكل. بعد كام سنه اتوغل اكتر جوه الصحرا و كان بيرجع ساعات يزور تلاميذه فى بسبار و بيسافر اسكندريه يواسى المضطهدين فى سجونهم و يشجعهم قبل ما يستشهدوا و يزور البطريرك اثناسيوس لما كان بيرجع من المنفى. قضى اخر ايامه فى طيبه واتوفى سنة 356 و هو عنده حوالى 105 سنه..

القديس أنطونيوس بيعتبر - مع القديس بولا ( بولس ) - منشىء الرهبنه المسيحيه فى مصر وعمل ليها قوانين. المسيحيين فى الشرق كلهم بيقدسوه و ليه ايقونات فى كل كنايس الشرق و كنايس باسمه ، وله دير فى الصحرا الشرقيه على ساحل البحر الاحمر. اثناسيوس السكندرى كتب سيرته العجيبه. الراهب امونيوس اللى بنى اديره فى وادى النطرون من تلاميذه.



</doc>