<doc id="79036" title="برامكه" url="https://arz.wikipedia.org/wiki?curid=79036">
برامكه

البرامكه اسره فارسيه منحدره من برمك اللى كان سادن بيت النار فى بلخ فى فارس. لعب البرامكه دور اساسى فى شئون الدوله العباسيه فى زمن الاربع خلف العباسيين الأولانين مابين 750 و 809. اسس الاسره خالد بن برمك اللى ولاه ابو العباس السفاح ديوان الخراج و العسكر و بعدين بقى وزير و فضل وزير فى عهد المنصور. ابنه يحيى بن خالد البرمكى اتربى فى رعاية العباسيين و و ولاه الخليفه المنصور اذربيجان و عينه المهدى مربى لابنه هارون. يحيى بن خالد اعترض على محاولة الهادى مبايعة ابنه جعفر بدل من هارون ، فلما اتولى هرون الرشيد الخلافه عينه وزير و اداله سلطات على الدواوين فبقت سلطته شبه مطلقه فى الدوله. الرشيد قرب ولاد يحيى ليه و اختار الفضل بن يحيى للتصدى و القضاء على ثورة يحيى بن عبد الله العلوى و عينه مربى لأبنه الامين.

قلب هرون الرشيد على البرامكه و نكبهم سنة 802 و صادر ثرواتهم و منع الشعرا من رثائهم. نكب هرون الرشيد للبرامكه كان ليه كذا سبب منها تعاظم نفوذهم فى الدوله ، و ميولهم الشيعيه ، و فتنة اعدائهم عليهم ، و فيه مؤرخين بيقولو ان علاقة جعفر بالعباسه اخت هرون الرشيد كانت السبب.


</doc>