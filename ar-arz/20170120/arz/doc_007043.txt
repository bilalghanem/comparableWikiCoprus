<doc id="11415" title="جاك كارتييه" url="https://arz.wikipedia.org/wiki?curid=11415">
جاك كارتييه

جاك كارتييه (بالفرنساوى : Jacques Cartier)( اتولد 31 ديسمبر 1491 - مات 1 سبتمبر 1557) كان مستكشف و بحار فرنساوى عمل استكشافات كثيره على سواحل امريكا الشماليه و نهر سانت لورانس و كان اول شخص اوروبي يتوغل فى الاراضي المعروفة دلوقتى باسم كندا. الاستكشافات بتاعته شجعت فرنسا بعدين على المطالبه بحقوقها فى كندا و السيطره عليها.
فى ادله بترجح كمان انه وصل فى رحله بحريه للبرازيل.

الملك الفرنساوى فرانسيس الاول لما قرر انه يبعث رحله لاستكشاف "الاراضى الشماليه" على امل انه يلاقى هناك ذهب او توابل او طريق جديد يوصله لقارة اسيا ، فرانسيس الاول اختار جاك كارتييه انه يقوم بالمهمه دى.
طلع كارتييه بسفينتين و 61 بحار من سان مالو فى 20 ابريل 1534 و عمل استكشافات لخليج سانت لورانس و رجع تانى لفرنسا بعد ما اسر اتينين من السكان الاصليين فى منطقه اسمها جاسبيه.
التقارير اللى كتبها عجبت الملك فرانسيس الاول لدرجة انه بعته تانى السنه اللى وراها بتلات سفن و 100 من البحاره عشان يكمل الاستكشافات بتاعته.الاتنين الهنود اللى كانو معاه ساعدوه يواصل استكشاف سانت لورانس لحد ما وصل لغاية كوبيك و عمل هناك قاعده للعمليات بتاعته.
و منها انطلق فى شهر سبتمبر لحد ما وصل لـ مونتريال.



</doc>