<doc id="13483" title="انا فرانك" url="https://arz.wikipedia.org/wiki?curid=13483">
انا فرانك

اناليس مارى ( انا فرانك ) (Annelies Marie (Anne Frank ( فرانكفوت ام ماين ، المانيا ، 12 يونيه 1929 - معسكر إعتقال بيرجن-بيلزن ، المانيا ، 1945 ) ، طفله يهوديه عانت من العنصريه النازيه و الهولوكوست اللى اتعمل ضد اليهود و راحت ضحيه لمعاداة الساميه. إتولدت انا فرانك فى فرانكفورت ام ماين فى المانيا لكن قضت معظم حياتها جنب امستردام فى هولندا. كانت جنسيتها المانيه لغاية سنة 1941 لما النازيين الالمان سحبوا منها الجنسيه لإنها يهوديه. إشتهرت انا فرانك بعد موتها فى معسكر من معسكرات النازى بسبب انها كتبت مذكراتها و هى مستخبيه من الالمان وقت ما كانو محتلين هولندا فى وقت الحرب العالميه التانيه.

لما النازيين مسكو الحكم فى المانيا فى سنة 1933 انا فرانك سابت المانيا مع عيلتها و راحو عاشو فى هولندا. لكن لما الالمان احتلو هولندا سنة 1940 العيله وقعت فى مصيده فى امستردام و اضطرو من سنة 1942 انهم يستخبو فى اوده خلفيه فى مبنى كان فيه مكتب اوتو فرانك ابو انا فرانك لكن بعد ما استخبو سنتين حد فتن عليهم فإتقبض عليهم و اترحلو على معسكر بيرجن-بيلزن النازى فى المانيا. 

بعد سبع تشهر اتوفت انا فرانك بمرض التيفود فى المعسكر بعد كام يوم من وفاة اختها مارجوت فرانك. بعد ما خلصت الحرب و انهزم النازيين افرج عن ابوها اوتو فرانك فرجع على امستردام و لقى مذكراتها اللى كتبتها فنشرها فى سنة 1947. المذكرات كانت مكتوبه بالهولندى من الفتره ما بين 12 يونيه 1942 و 1 أغسطس 1944. اترجمت المذكرات للغات كتيره و اترجمت فى انجلترا سنة 1952 بعنوان " مذكرات بنت صغيره " The Diary of a Young Girl.

انا فرانك بقت رمز من رموز المقهورين و ضحايا العنصريه و معاداة الساميه و مذكراتها الل كتبتها بإسلوب جميل بتعتبر من اكتر الكتب اللى اتقرت فى العالم و اتحولت لأفلام و مسرحيات كتيره. المبنى اللى استخبت فيه انا فرانك و عيلتها من المعالم المهمه فى امستردام اللى بيحرص السياح المهتمين بزيارتها.

انا فرانك زى غيرها من اليهود كانت ضحيه. يهود مشاهير زى سيجموند فرويد و البرت اينشتاين اضطرو يهربو من عسف النظام النازى. اتسبب نظام النازى فى قتل 6 مليون يهودى.



</doc>