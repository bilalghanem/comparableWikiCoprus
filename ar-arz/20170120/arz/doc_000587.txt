<doc id="8253" title="حى الجماليه" url="https://arz.wikipedia.org/wiki?curid=8253">
حى الجماليه

حى الجماليه بيتمتع بشهره تاريخيه و عالميه لإن بيعتبر مجمع تراث القاهره من ساعة ما اتبنت. فيه الازهر ، و جامع الحاكم بأمر الله ، و الجامع الأقمر و غيرها ، و فيه اسوار القاهره ، و بواباتها ، و المدارس الأيوبيه و المملوكيه ، و خان الخليلى ، و الصاغه ، و النحاسين.

بيتقال ان التسميه بتتنسب للامير " جمال الدين محمود الاستادار " من عهد المماليك البرجيه بعد ما بنى فى الحى مدرسه سنة 1409 و كانت من أعظم مدارس القاهره. مساحة الحى العريق ده حوالى 2.5 % من مساحة القاهره الحاليه. من الشرق بيحده جبل المقطم اللى كان فوقه قلعة الجبل مقر إقامة و حكم سلاطين مصر ، و من الشمال حى الوايلى و الظاهر ، و من الغرب احياء باب الشعريه و الموسكى ، و من الجنوب حى الدرب الاحمر.

بيضم حى الجماليه 18 شياخه أهمها شياخة الجماليه و برقوق و قايتباى و البندقدار و المنصوريه و الدراسه و العطوف و قصر الشوق و الخواص و باب الفتوح و خان الخليلى و الخرنفش و بين السورين.

بيحد حى الجماليه التاريخي من الشرق شارع المعز لدين الله ومنطقة بين القصرين، ومن الشمال والغرب ابواب القاهره ، الفتوح و النصر ، وجزء من السور الفاطمى، ومن الجنوب شارع االازهر، فى العصر الفاطمى المنطقه دى كانت حوالى خمس القاهره و كانت فيها قصور الخلافه الفاطميه و ملحقاتها و بعد نهاية الدوله الفاطميه سنة 1171 على ايد صلاح الدين الايوبي اتدهور حال القصر الفاطمى و بقى بيسكن فى اجزاء منه عامة الناس وأسس الامير جهاركس الخليلى، و ده كان امير من احد امرا الدوله المملوكيه فى عهد السلطان الظاهر برقوق ، خان الخليلى سنة 1382 على أنقاض ترب الخلفا الفاطميين فى مصر التي اتعرفت باسم " تربة الزعفران "، وكانت على الجزء الجنوبى من قصر الخلافة الفاطمى.

فى سنة 1409، الامير جمال الدين يوسف الأستادار حل الوقفيات فى منطقة رحبة باب العيد و بنى مدرسه ، و من بعده سكنت عامة الشعب فى المنطقه فظهرت فيه الزقايق اللى اتشعبت مع مرور الايام و ظهر حى الجمالية.

شوف كمان : احياء القاهره


</doc>