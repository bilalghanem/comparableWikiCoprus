<doc id="1544" title="ديميس روسوس" url="https://arz.wikipedia.org/wiki?curid=1544">
ديميس روسوس

ارتيميوس (ديميس) فينتوريس روسوس Demis Roussos (اتولد فى اسكندريه، مصر، 15 يونيه 1946 - مات فى أثينا، 25 يناير 2015) و هو مغنى يونانى.

اتولد و قضى صباه فى حى الازاريطه فى اسكندريه فى مصر بس ابوه و امه (جورج و اولجا) كانو اصلهم يوناني لكن سابو مصر سنة 1961 و رجعو اليونان و كان ساعتها عمره 15 سنه. ديميس قضى السنين الاولانيه فى حياته فى مدينه مليانه جنسيات و اديان و ثقافات مختلفه عايشين مع بعض فى هارمونيه و توليرانسيه كانت من اهم الحاجات اللى بتميز مصر كلها و خصوصا الاسكندريه.المزيكا المصريه و الشرقيه عموما كنت اول حاجه تسمعها ودنه و اثرت على مستقبله الموسيقي بشكل كبير.و هوه عند 10 سنين وقع فى حب الة الترومبيت و ابتدا يعزف موسيقا الجاز و كمان كان بيغنى لمدة 5 سنين (سولويست) فى الكورال بتاع الكنيسه البيزنطيه اليونانيه اللى كانت موجوده فى اسكندريه. فى سنة 1975 زار ديميس روسوس مصر لأول مره بعد ماسابها ، و شارك فى حفله استعراضيه فى نادى الجزيره فى القاهره ، و زار مصر تانى فى اواخر التسعينات و غنى فى حفله عملتها دار الاوبرا و فى سنة 1999 شارك فى افتتاح المهرجان الدولى الخامس للاغنيه اللى اتعمل فى مركز القاهره الدولى للمؤتمرات.

لما ساب مصر و راح اليونان كان لازم يدرس و يشتغل فى نفس الوقت عشان يصرف على عيلته و عشان كده كان بيروح المدرسه بالنهار و بيعزف ع الترومبيت باليل فى ديسكوهات اتينا.
بعد ما وصل اتينا بعشر سنين قدر اخيرا يكون فرقه موسيقيه اسمها ذي آيدولز و فى الول كان بيعزف على الجيتار و بيغني (فوكال) ورا المغني الاساسي بتاع الفرقه.
فى يوم من الايام حصلت حاجه غيرت حياته كلها;المغني الاساسي كان تعبان و طلب منه يغني اغنيتين على المسرح عبال ما يرتاح شويه و اول ما طلع ديميس و غنى « House Of The Rising Sun » و « When A Man Loves A Woman » انبهر الجمهور بصوته القوي و اداءه الممتاز و من ساعتها كان بيتطلب بالاسم كل ليله عشان يغني. و شويه شويه ابتدا يعمل سمعه كويسه لحد ما قابل الملحن لاكيس فالفيانوس اللى طلب منه يكون فرقه و يكون هوه المغني الاساسي فيها. الفرقه اتكونت و كان اسمها وي فايف We Five و عملت نجاح كبير .

كون ديميس روسوس فرقه تانيه اسمها افرودايتيز تشايلد Aphrodite's Child اللى وصلت فرنسا فى عز ثورة مايو 1968 و بعد شوية حفلات اتقدمت شركه كبيره عشان تسجل اغانيهم و ابتدت شهرته تعدي حدود اليونان لاوروبا و العالم كله. اول البوم عملته الفارقه باع اكتر من مليون نسخه فى فرنسا لوحدها و بعديها بتسه شهور كانت اغنيته المطر و الدموع Rain and tears بتحقق اعلى نسبه فى اوروبا كلها.
و دلوقتي فى سنة 2008 ديميس روسوس لسه عايش فى اليونان قدام البحر و لسه بيشتغل و بيحضر لاغاني و البومات جديده.



</doc>