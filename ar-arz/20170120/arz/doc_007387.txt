<doc id="11787" title="جزيرة مان" url="https://arz.wikipedia.org/wiki?curid=11787">
جزيرة مان

جزيرة مان - بالمانكسى : Ellan Vannin (ايلان فانين) - بالانجليزى : Isle of Man. جزيره فى البحر الايرلندى بين بريطانيا و ايرلندا ، تابعه للتاج البريطانى و راس الدوله الملكه اليزابيث التانيه ملكة بريطانيا اللى بيمثلها هناك نايب ( حالياً سير بول هاداكس Sir Paul Haddacks ) ، و عملتها الجنيه الاسترلينى ، لكن بتتمتع بالحكم الذاتى و مش عضو فى الاتحاد الاوروبى . عاصمتها دوجلاس - Douglas -. نظام حكمها برلمانى ديموقراطى/ ملكى دستورى. اللغه الرسميه فى الجزيره هى الانجليزى و المانكسى ( Manx ).

استقرت فيها مجتمعات انسانيه من فترة العصر الحجرى الوسيط و من العصر الحديدى ظهرت فيها الثقافه الكيلتيه، و حوالى سنة 850 هاجر عليها فايكينج نورديين فبقت مجتمع نرويجى-كيلتى. عدد سكانها الحالى حوالى 80.000 تقريبأ ربعهم بيسكنوا فى العاصمه دوجلاس.

الجزيره بتعتبر منطقة جذب سياحى خاصة من بريطانيا نظراً لشهرتها بمناظرها الطبيعيه الخلابه و القطارات القديمه و التورماى اللى بتجره حصنه. و بيتعمل فيها سباق عربيات كل صيف. و بتشتهر الجزيره كمان بنوع من القطط اسمه قطط المانكس Manx Cats و دى قطط مالهاش ديول و نادره. بيوصل السياح من بريطانيا بالعبارات و شركة طيران المانكس Manx Airlines اللى اتوقفت رحلاتها كشركه محليه سنة 2002 بعد ما انضمت لمجموعة شركات طيران.


</doc>