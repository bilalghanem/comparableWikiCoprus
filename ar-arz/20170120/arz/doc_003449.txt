<doc id="9505" title="اسماعيليين" url="https://arz.wikipedia.org/wiki?curid=9505">
اسماعيليين

الاسماعيليين او الاسماعيليه ، مذهبهم اسمه المذهب الاسماعيلى. اتسموا كمان الباطنيه و القرامطه و الفداويه و الملاحده. طايفه اسلاميه بتتنسب لاسماعيل الابن الاكبر للامام جعفر الصادق. لما اتعرض ولاد اسماعيل و اتباعهم لاضطهاد سابوا المدينه و انتشروا فى خراسان و الهند و الشام و بلاد المغرب و غيرها وبقوا يبعتوا الدعاه بتوعهم لكل مكان عشان ينشروا مذهبهم . الدعوه عندهم على درجات ، لكل درجه اسم معين بيختص بيها اللى بيقوم بالدعوه ، ففيه " الناطق " وده اللى بيبلغ الكلام المنزل ، و " الاساس " و ده اللى بيفسره ، و " الحجه " وده اللى بيثبت رسالة الاساس. عندهم النبى محمد ناطق و الامام على اساس. و بتقوم فلسفة الاسماعيليه على اعتبار العقل الكلى مجمع صفات الله ، و إن السعاده بتتنال عن طريق العلم، و العلم ما يتنالش الا بحلول العقل الكلى فى الائمه بعد " الناطق ". و لنظرية الفيض دور كبير فى فلسفتهم. الاسماعيليه عندهم كتب كتيره اغلبها مخطوطات مش مطبوعه او منشوره. فى الوقت الحالى فيه اسماعيليه فى ايران(حوالی نیشابور) و اواسط اسيا و افغانستان و الهند و سلطنة عمان و الشام و زنجبار و تنزانيا. من اشهر زعمائهم فى العصر الحديث كان اغا خان المدفون فى اسوان فى مصر.




</doc>