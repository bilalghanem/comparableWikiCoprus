<doc id="5122" title="استانبول" url="https://arz.wikipedia.org/wiki?curid=5122">
استانبول

استانبول ( İstanbul ‏) هى مدينه تركيه بتعتبر من اهم المدن فى تركيا. بناها اليونانيين سنة 667 قبل الميلاد و سموها "بيزنطيوم" "Byzantium". بيزنطيوم او بيزنطه بقت مركز تجارى و استولى عليها الرومان سنة 196 بعد الميلاد.
بقت عاصمه للامبراطوريه البيزنطيه واخدت اسم قسطنطينيه (كونوستانتينوپوليس "Κωνσταντινούπολις") على اسم الامبراطور قسطنطين الاول (330).

اسم اصطنبول و اسطنبول اللى واضح انه مشتق من لفظ "كونستانتينوپول" "Constantinople" كان بيستخدمه المؤرخين فى العصر المملوكى قبل ظهور العثمانليه. من جهه تانيه استانبول لفظ يونانى مركب من كلمتين "استين بوليس" و معناه "فى المدينه". و ذكر المسعودى ان الروم سموها " بولن " و للتعبير عن انها دار ملكهم كانوا بيضيفوا " استن " فبيقولوا " استن بولن ".

بعد ما غزاها الأتراك فى عهد السلطان العثمانلى محمد التانى المعروف بـ محمد الفاتح بقت عاصمة للامبراطوريه العثمانيه و مقر السلطان العثمانلى (الباب العالى) و اتسمت و اتلقبت بكذا اسم زى الاستانه اللى هى كلمه فارسيه معناها "العتبه" او "السرايا"، و استمبول، و دار السعاده، و دار الخلافه، و اسلامبول اللى مجرد تحريف لكلمة استمبول بالاستعمال و ماهياش لفظ مركب من "اسلام" و "بول".

جزء من استانبول موجود فى قارة اسيا و جزء موجود فى قارة أوروبا و بيفصل بينهم مضيق البوسفور. استانبول فيها مزارات تاريخيه كتيره زى ايا صوفيا Ayasofya و جامع السلطان احمد (الجامع الازرق) Sultanahmet Camii، و سرايات و متاحف كتيره من اهمها المتحف الموجود فى سراية توپكاپي Topkapı Sarayı (الباب العالى مقر السلاطين العثمانليه).



</doc>