<doc id="3547" title="عنب" url="https://arz.wikipedia.org/wiki?curid=3547">
عنب

العنب هوه فاكهه حلوه بتاعة مجموعة نباتات بتنتمى لجنس اسمه العلمى ("Vitis") ضمن عيلة الـ فايتاسى ("Vitaceae"). العنب ممكن يتاكل زى ماهوه كدا طازه و ممكن يتعمل منه مربى، عصير، جيلى، خل، نبيت، زبيب،او حتى ممكن يتعمل منه زيت اسمه زيت حبة العنب. العنب ورقه بيتاكل فى مصر و غالبا ما بيتعمل محشى (طبق مهم فى مطبخ البلاد المطله على البحر المتوسط)

العنب بيطلع على شكل عناقيد كل عنقود بيقا فيه ما بين 6 لـ 300 عنبايه (حبة العنب) و لونه بيتنوع من الابيض للاحمر للاسود و البمبى و الاصفر و الازرق الغامق.
حسب تقرير الفاو فى حوالى 75,866 كم متر مربع من اراضى العالم مزروعه عنب.حوالى 71% من الانتاج العالمى من العنب بيتعمل منه نبيت و 27% منه بيتاكل نى و 2% بيتعمل زبيب.

العنب البناتى هوه العنب اللى مالوش بذر، و بيتكاثر بشكل خضرى (Vegetatively) لما بيتقطع حته من الساق (العود) بتاعته و بتتزرع تانى فى الارض. العنب البناتى عليه طلب كبير من المستهلكين بس من الناحية الصحيه، العنب البناتى فايدته للجسم اقل من العنب ابو بذر لان البذره بتاعة العنب فيها نسبه عاليه من مواد مضاد الاكسده زى ( oligomeric proanthocyanidins) و التانين و البولىفينولات و الاحماض الدهنيه المتعدده المش متشبعه (polyunsaturated fatty acids). المواد دى اثبتت التجارب انها مممكن يكون ليها دور فى الحمايه من السرطان و فشل القلب و امراض تانيه بيسببها المواد المؤكسده.


</doc>