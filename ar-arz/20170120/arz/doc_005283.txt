<doc id="2837" title="الناصر محمد بن قلاوون (فترة حكم اولى)" url="https://arz.wikipedia.org/wiki?curid=2837">
الناصر محمد بن قلاوون (فترة حكم اولى)

الملك الناصر ناصر الدين محمد بن قلاوون ، ( إتولد في القاهرة سنة 1285 - إتوفى في القاهرة سنة 1341 ). تاسع سلاطين الدولة المملوكية البحرية . إتلقب بـأبو المعالي و أبو الفتح .

قعد على عرش مصر تلت مرات، من 1293 لحد 1294، و من 1299 لحد 1309، و من 1309 لغاية وفاته سنة 1341. من أعظم و أبرز اللي حكموا مصر . دخل في حروب ضد الصليبيين و المغول و قضى على عنف العربان و قطعهم للطريق جوه مصر، و عمل إصلاحات داخليه كبيره و حارب الفساد. في فترة حكمه التالته مصر إتمتعت بإستقرار و شافت نهضة حضاريه كبيره وحركة عمران واسعه ما شافتهاش من أيام الفراعنه. حول مصر لدوله غنيه متقدمه و متطوره لها مكانه دوليه كبيره بيخطب ودها كل ملوك الأرض أياميها.

قال عنه المؤرخ ابن إياس : " لم يل من أبناء الملوك قاطبة مُلك مصر أعظم من الملك الناصر محمد " .
إتولد ناصر الدين محمد في القاهره في قلعة الجبل في 24 مارس سنة 1285 و كان أصغر ولاد السلطان المنصور قلاوون ، و أخو السلطان الأشرف خليل. أمه كان إسمها " أشلون خاتون " و دي كات بنت الأمير المغولى " سكناى بن قراجين بن جيغان " ، اللي جه مصر مع أخوه " قرمشي بن قراجين " سنة 1276، أيام السلطان الظاهر بيبرس ، و إتجوزها السلطان قلاوون بعد ما إتوفى أبوها وخلف منها أخر ولاده ناصر الدين محمد، وكات مراته الوحيدة يوم وفاته .

نشأ الناصر محمد في قلعة الجبل، مقر السلاطين في القاهره بين الأمرا والنبلا و أكابر الدوله، أمير إبن سلطان مرموق و أميره و أخو سلطان هز الدنيا. البيئه اللي نشأ فيها الناصر كات لها أثر كبير على شخصيته وطباعه بعد ما كبر، كان تولورانسي متفتح فيه عزة نفس، و كان بيحب يصرف ببذخ على المشاريع العمرانيه الضخمه و الميادين و الجناين الفخمه، و كان بيهوى عمل الإحتفالات و الإستعراضات المبهره . من انجازاته العمرانيه الميدان الناصرى اللى اتبنى عليه حى جاردن سيتى فى القاهره.

بعد ما اغتيل الأشرف خليل فى ديسمبر 1293 اتفق الامرا على انهم ينصبوا اخوه الصغير ناصر الدين محمد ، و انهم ما يذيعوش خبر وفاة الأشرف لغاية ما يقعد ناصر الدين على عرش مصر و تستقر الامور ، و بخطه عملهاالأمير سنجر الشجاعى بعتوا جواب للأمرا فى الشام مكتوب على لسان الأشرف انه عين اخوه الملك الناصر محمد نايب و ولى عهد ليه عشان لما يروح يحارب عدو يبقى فيه حد مكانه. و طلب الامرا من امرا الشام انهم يبايعوا الناصر و يخلوا الناس يبايعوه ، و انهم يخلوا اسمه يتقال مع اسم الأشرف فى الخطبه. فعمل امرا الشام زى ما اتقالهم ، و فى الخطبه اتذكر اسم الاشرف خليل و معاه اسم الملك الناصر محمد ، وفضل الموضوع ماشى على كده لغاية ما وصلهم مرسوم من مصر يأمرهم بالخطبه للملك الناصر بس و يترحموا على ابوه المنصور قلاوون و اخوه الأشرف خليل .

الأمرا جابوا الناصر محمد و كان وقتها صغير عنده تسع سنين و قعدوه ع العرش و نصبوه سلطان ، و خلوا معاه الأمير زين الدين كتبغا نايب للسلطنه و الأمير سنجر الشجاعى مدبر للدوله ن و الأمير بيبرس الجاشنكير استادار ، وبكده بقى السلطان الصغير مجرد سلطان زينه و لعبه فى ايدين كتبغا والشجاعى اللى بقم الحكام الحقيقيين.

كتبغا اللى كان راجل من اصل مغولى و الشجاعى ما كانوش بيطيقوا بعض و كانوا بينافسوا بعض و بعد تنصيب الناصر زادت منافستهم و قعدت علاقتهم ببعض تدهور اكتر و اكتر. الشجاعى بعد ما لقى نفسه مهيمن على امور الدوله و فى ايده سلطان صغير جه فى دماغه انه يستولى على الحكم ، و ينصب نفسه سلطان ، لكن كتبغا كان عقبه فى طريقه ، فقعد يوقع بين الامرا و كتبغا و يفرق فى هدايا و فلوس على المماليك البرجيه و يغريهم بقتل الأمرا بتوع كتبغا عشان يبقى مالهوش عضد فيقدر عليه . لما عرف كتبغا بخطة الشجاعى راح لامم المغول ولاد جنسه اللى كانوا عايشين فى القاهره على شوية اكراد شهرزوريه و حاصر قلعة الجبل و قطع عنها المايه <ref name="ابن إياس، 1/382">ابن إياس، 1/382</ref>.

اتقلبت الدنيا فى القاهره و حصلت معارك بين انصار الشجاعى و انصار كتبغا انتهت بخسارة الشجاعى و وقع الشجاعى فى مصيده بعد ما طلعت أم الناصر محمد من القلعه و كلمت كتبغا من فوق السور عشان تعرف ايه الموضوع و هما بيتخانقوا على ايه و اذا كانوا عايزين يشيلوا ابنها ، فأكد لها كتبغا ان الموضوع ما يخصش ابنها و انه عركه بينه و بين الشجاعى بس و قالها : " و الله لو فضل من ولاد استاذنا ( يعنى السلطان قلاوون ) بنت عميه ما خرجنا الملك من ايديها ، احنا بس عايزين نمسك الشجاعى اللى عمال يرمى بينا فتن " . وبكده اطمئنت ام الناصر على ابنها و راحت قافله ابواب القلعه و متربساها فلقى الشجاعى نفسه فى موقف ما يتحسدش عليه و هو محصور بين ابواب القلعه المقفوله و عسكر كتبغا . و شويه شويه لقى مماليكه عمالين يهربوا و ينضموا لكتبغا. فى الموقف ده ما لقاش الشجاعى غير انه يسلم و يطلب الأمان من كتبغا لكن كتبغ رفض يديه الأمان ، فعاز يدخل القلعه عشان يشوف له حل مع السلطان لكن و هو داخل القلعه اتقتل . أو وهو خارج بعد ما قابل السلطان السلطان اللى قاله: " يا عمى ، أنا اديك نيابة حلب ، اخرج و ابعد عنهم واستريح من الحال ده كله" . بعد ما اتقتل الشجاعى اتفتحت ابواب القلعة و دخل كتبغا و الامرا بتوعه طلعوا اتباعهم اللى كان الشجاعى ساجنهم جوه. كتبغا طوالى ابعد المماليك البرجيه اللى ناصروا الشجاعى من القلعه و نقلهم لمعسكرات بعيده عن القلعه وسجن كام واحد منهم مع أمرة الشجاعى، و كان بيبرس الجاشنكير من ضمنهم ، و اتعين الأمير تاج الدين بن الصاحب وزير مكان الشجاعى ، و اتنهبت ممتلكات الشجاعى و اتقبض على نوابه فى الشام .

شويه و ظهر حسام الدين لاجين فجاءه فى القاهره. لاجين كان هربان و مختفى مع الأمير قرا سنقر بعد ما اشتركوا هما الاتنين فى قتل الاشرف خليل. لما المماليك البرجيه ، و دول المماليك الاشرفيه بتوع الاشرف اللى طلعهم كتبغا من القلعه ، سمعوا ان لاجين ظهر فى القاهره و ما اتقبضش عليه طلعوا فى الشوارع ثايرين و بيطالبوا بمعاقبة لاجين اللى شارك فى قتل استاذهم الاشرف. كتبغا بعت لهم العسكر و قبض عليهم و سجنهم و اعدم كام واحد منهم. و بكده ، بعد ما خلص من الشجاعى و المماليك الأشرفيه ، لقى كتبغا نفسه الراجل الاول فى مصر من غير منازع ، و قدر لاجين يقنعه بإنه لازم يزيح السلطان الناصر من على العرش قبل ما ينتقم منه المماليك الأشرفيه أو الملك الناصر نفسه بعد ما يكبر ، فراح كتبغا لامم الامرا فى دار النيابه ، و قالهم ان ناموس الدوله انخرق و حرمة الدوله ما تمش بسلطان صغير فى السن زى الناصر محمد ، فوافقوه الامرا و بايعوه سلطان على مصر فقعد على العرش و عين لاجين نايب ليه.

كتبغا سكن السلطان المخلوع الناصر محمد هو و امه فى جناح فى القلعه ، وبكده انتهت اول فتره حكم فيها الملك الناصر و اللى ما عملش فيها حاجه تذكر لكن اديته خبره نفعته بعد ما كبر و بقى من اكبر سلاطين مصر. كتبغا حكم مصر حوالى سنتين لغاية ما لاجين خلعه. و بعد لاجين ما اتسلطن سنة 1296 نفى الناصر محمد على الكرك بعد ما قاله : " لو كنت عارف انهم حا يخلوك سلطان و الله لكنت سيبت لك الملك ، لكن هما مش حا يخلوه ليك. أنا مملوكك و مملوك ابوك ، احافظ لك على الملك ، و انت دلوقتى تروح على الكرك لغاية ما تترعرع و تترجل و تبقى عندك خبره ترجع لملكك " و اشترط عليه انه لما يرجع يبقى يعينه نايب على دمشق و ما يقتلهوش ، فساب الناصر محمد مصر و راح على الكرك بعد ما اتعاهدوا على كده . لكن فى سنة 1299 اتقتل لاجين بعد ما حكم حوالى تلت سنين و رجع الناصر محمد مصر و حكمها للمره التانيه.

شوف : الناصر محمد بن قلاوون (فترة حكم تانيه)

University Press 2004 ISBN 0-521-52290-0


</doc>