<doc id="3121" title="بطليموس السابع" url="https://arz.wikipedia.org/wiki?curid=3121">
بطليموس السابع

بطليموس السابع نيوس فيلوباتور (المحب الجديد لأبوه) - باليوناني : Πτολεμαῖος Νέος Φιλοπάτωρ - ، او بطليموس يوباتور.

اتنصب ملك على مصر بعد ابوه بطليموس الساتت فيلوميتور ( محب امه ) اللى مات فى انطاكيه سنة 145 ق.م. و إكمنه كان لسه طفل صغير قعد تحت وصاية امه كليوباترا التانيه. قتله عمه/خاله/جوز امه بطليموس التامن يورجيتيس التانى ( الخير 2 ) ملك قورينه و قعد مكانه على عرش مصر.

بعد ما انتصر بطليموس الساتت على الكساندر بالاس فى انطاكيه سنة 145 ق.م وقع من على حصانه اللى اتخض من فيل من افيال المعركه ، و بعدها بكام يوم اتوفى و هما بيعملوله عمليه فى دماغه ، و ساب وراه ارملته/اخته كليوباترا التانيه و ابنهم بطليموس. فنصبت كليوباترا بالاتفاق مع رجالة البلاط ابنها الطفل بطليموس و اتلقب بلقب نيوس فيلوباتور (المحب الجديد لأبوه) او بطليموس يوباتور .

بطليموس يورجيتيس التانى اخو فيلومتور و كليوباترا و عم/خال الملك الجديد كان فى قورنيه ( برقه فى ليبيا دلوقتى ) و لما سمع بالخبر راح طوالى على اسكندريه عشان يستولى على العرش لنفسه و حصلت مصادمات عسكريه انتهت بتدخل تيرموس Thermus مبعوث و اتقرر ان بطليموس يورجيتيس يتجوز اخته/ارملة اخوه و يحكم. لكن يورجيتيس نسى ان اخوه فيلومتور كان عفا عنه بعد ما غلبه فى قبرص و ماقتلهوش ، و فى يوم فرحه على كليوباترا قتل الطفل بطليموس السابع نيوس فيلوباتور عشان ما ينافسهوش على الحكم بعد كده. و قامت هوجه فى اسكندريه و رد يورجيتيس على الثايرين بالحديد و النار و استقر فى الحكم.

فى سنة 118 ق.م ، فى فترة حكم بطليموس يورجيتيس التانى مع كليوباترا التانيه و التالته ،ابتدع فى اسكندريه اله جديد له نظام عبادات اسمه " نيوس فيلوباتور " ( المحب الجديد لأبوه) ، و اتضاف للستة كاهن الاسكندر فى اسكندريه اسم الاله الجديد بين الإلاهين ، المتوفى ثيوس فيلوميتور ( بطليموس الساتت ) و الملوك الاحياء وقتها ثيوى يورجيتاى ( التالوت الملكى : يورجيتيس التانى و كليوباترا التانيه و كليوباترا التالته ) . كان من المتفق عليه بين المؤرخين و الباحثين ان الاله الجديد كان بطليموس السابع ( ابن بطليموس الساتت فيلوميتور ) اللى قتله بطليموس التامن يورجيتيس فى يوم فرحه (يورجيتيس) على اخته كليوباترا التانيه ام بطليموس السابع ، لكن الباحثين لقو ان فيه اسباب وجيهه تخليهم يعتقدو إن نيوس فيلوباتور ما كانش بطليموس السابع لكن بطليموس ممفيتيس ابن يورجيتيس التانى و كليوباترا التانيه اللى قتله أبوه يورجيتيس فى قبرص و هو عنده اربعتاشر سنه ، و بعت اشلائه لأمه كليوباترا التانيه فى عيد ميلادها فى اسكندريه ، وان بكده الاه الجديد اللى " محب لأبوه " غفر لأبوه على جريمته بعد قتله .


Holbl, Gunther, A History of The Patolemaic Empire , Routledge, London &amp; New York 2007, ISBN 978-0-415-23489-4


</doc>