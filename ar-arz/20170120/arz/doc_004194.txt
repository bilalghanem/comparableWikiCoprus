<doc id="6149" title="الحمله الصليبيه الساته" url="https://arz.wikipedia.org/wiki?curid=6149">
الحمله الصليبيه الساته

فى سنة 1228 طلع فريدريك التاني امبراطور الامبراطوريه الرومانيه المقدسه على راس حمله صليبيه صغيرة بتتكون من 600 فارس بس - و ده بيبين إنه ما كانش ناوي يحارب بجد - ونزل عكا ، فبعت له الملك الكامل رسوله " فخر الدين يوسف بن الشيخ " عشان يتفاوض معاه .

فى 18 فبراير 1229 إتوقعت معاهدة سلام مدتها عشر سنين بين الملك الكامل و فريدريك ( معاهدة فردريك - الكامل )، بتقضى بتسليم بيت المقدس و بيت لحم و الناصره لفردريك بشرط إن الصليبيين فى بيت المقدس ما يبنوش حصون و لا قلاع، وأن منطقة المسجد الاقصى تبقى فى إيد المسلمين، وإن فردريك يتعهد بمحالفة الملك الكامل ضد كل مناوئيه حتى لو كانوا صليبيين ، و إن فردريك يضمن منع وصول اى امدادات صليبيه للإمارتين الصليبيتين انطاكيا و طرابلس <ref name="Runciman p.187/3">Runciman p.187/3</ref>. وفي 17 مارس 1229 دخل فردريك التاني بيت المقدس فى حماية قواته الألمانيه و الايطاليه، وسلمه " شمس الدين " قاضي نابلس مفتاح المدينة بالنيابه عن السلطان الكامل . و هاج المسلمين و الصليبيين. وراح الواعظ والمؤرخ "سبط بن الجوزي" يشهر بالملك الكامل فى دمشق، ورفض الصليبيين التعاون مع فردريك بإعتباره مسالم للمسلمين ، و خارج عن الكنيسه الكاتوليكيه و محروم منها عن طريق جريجوري التاسع بابا الكنيسه الكاتوليكيه .



</doc>