<doc id="10540" title="عطارد" url="https://arz.wikipedia.org/wiki?curid=10540">
عطارد

عطارد (رمزه: ☿; انجليزى: Mercury &lt;ميركورى&gt;) هو اصغر كوكب فى النظام الشمسى و اقرب واحد فى الكواكب للشمس و بيلف حواليها لفه كامله كل 87.969 يوم.

من على كوكب الارض و قبل التيليسكوبات الحديثه، عطارد كان اكتر كوكب صعب يتشاف بالعين المجرده بسبب قربه من الشمس و بسبب حجمه الصغير جدا.قطر عطارد بيساوى 4,879 كم بس يعنى تقريبا (5/1) خمس القطر بتاع كوكب الارض. 

عطارد هو اسرع كوكب بيلف حوالين الشمس و اليونانيين القدام كانو بيسموه هيرميس (رسول الالهه) بسبب سرعته العاليه دى. اليونانيين اعتقدو انه كوكبين مش كوكب واحد و سمو اللى بيشفوه وقت شروق الشمس هيرميس و اللى بيشوفوه وقت الغروب ابولو.الرومان القدام و لنفس السبب كانو بيسموه ميركوريوس ، المقابل الرومانى لهيرميس اليونانى.

كلمة عطارد هى كلمه عربيه جايه من "العطره" يعنى السرعه العاليه و الخفه و قبيلة تميم اعتبرته الاه قبل الاسلام و كان بيوحيلهم بقول الشعر .عطارد كان معروف عند السومريين القدام من 5000 سنه ، و مش معروف اذا كان المصريين القدام لاحظوه و لا لأ بس لما اتصلو باليونانيين حصل ربط بين هيرميس/عطارد و بين تحوتى الاه الحكمه و العلم و مخترع الكلام و الكتابه.

مركبة مارينر 10 الفضائيه كانت اول مركبه تقرب من كوكب عطارد و عدت من جنبه مرتين بين سنة 1974 و سنة 1975 و قدرت تبعت خرايط ل 45% بس من سطح الكوكب.

تانى محاوله لاستكشاف عطارد كانت بردو مبعوته من ناسا و اسم المركبه الفضائيه دى هو ميسينجر .المركبه عدت بالقرب من عطارد فى 14 يناير 2008 و بعتت خرايط ل 30% من سطحه و المفروض تعدى مره تانيه فى 2009 و تدخل مجال الجاذبيه بتاعه و تبتدى تلف حواليه فى سنة 2011 و ساعاتها ممكن تعمل مسح شامل و تبعت خرايط للكوكب بالكامل.



</doc>