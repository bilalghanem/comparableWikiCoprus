<doc id="18703" title="نعمان عاشور" url="https://arz.wikipedia.org/wiki?curid=18703">
نعمان عاشور

نعمان عاشور ( ميت غمر ، الدقهليه ، 17 يناير 1918 - القاهره ، 5 ابريل 1987 ) كاتب مسرحى مصرى كبير بيعتبر رائد المسرح الواقعى فى مصر و بينتمى لجيل الخمسينات و الستينات من القرن العشرين اللى ساهمو مساهمه كبيره فى تطوير المسرح المصرى زى الفريد فرج و محمود دياب و سعد الدين وهبه و ميخائيل رومان و يوسف ادريس و غيرهم.

اتولد نعمان عاشور فى مدينة ميت غمر فى محافظة الدقهليه سنة 1918. من صغره كان بيحب القرايه و كان جده عنده مكتبه كبيره فيها كتب من مجالات مختلفه. فى صغره كان بيترد على مسارح شارع عماد الدين فى القاهره و لما خلص المدرسه دخل جامعة فؤاد الاول فى القاهره و اتخصص فى اللغه و الادب الانجليزى و اتخرج سنة 1942. بعد ما اتخرج اتصل بالحركه الادبيه المصريه اللى ظهرت بعد الحرب العالميه التانيه و اللى اهتمت بمشاكل المجتمع و تطوراته ، و برز اسمه بين جماعه من الادبا و المثقفين الشبان من طلايع الحركه الادبيه و الفنيه فى الخمسينات و الستينات.

بدأ نعمان عاشوريكتب للمسرح طوالى بعد ما اتخرج من الجامعه و قدم مسرحية " المغماطيس " سنة 1950. لكن بدايته القويه بدأت مع مسرحيته " الناس اللى تحت " اللى مثلتها فرقة المسرح الحر سنة 1956 و بقت بتعتبر علامه فارقه فى تاريخ المسرح المصرى.

كتب نعمان عاشور للمسرح و قدم نوعيه جديده من الفن المسرحى ما كانتش معروفه فى مصر قبله. و اهتم بالفكره و القضيه اللى بيعرضها اكتر من اهتمامه بالإطار المسرحى المتوارث و الثابت. اعماله المسرحيه بتعتبر تطوير فى بنية المسرحيات و لغتها و اسلوب تناول مواضيعها و اشتباكها المسرحى مع الواقع بكل اللى فيه من قضايا وطنيه و سياسيه كانت مطروحه وقتها.

نشر نعمان عاشور مسرحياته فى مجلدين اصدرتهم الهيئة المصرية العامة للكتـاب فى مجلدين ، الاولانى صدر سنة 1974 و فيه مسرحيات " المغماطيـس " و " الناس اللـى تحت " و " الناس اللى فوق " و" سيما أونطه " و " جنس الحريم ". و المجلد التانى ظهر سنة 1976 و فيه مسرحيات " وابور الطحين " و " عيلة الدوغرى " و " تلات ليالى " و " بلاد بره " و " سرالكون ".

اتوفى نعمان عاشور فى 5 ابريل سنة 1987 بعد ما ساهم مساهمه كبيره فى تطوير المسرح المصرى.





</doc>