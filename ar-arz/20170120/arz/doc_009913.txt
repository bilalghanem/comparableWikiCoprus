<doc id="13129" title="النويرى الاسكندرانى" url="https://arz.wikipedia.org/wiki?curid=13129">
النويرى الاسكندرانى

محمد بن قاسم بن محمد النويرى الاسكندرانى ، مؤرخ اسكندرانى عاش فى عهد السلطان الأشرف شعبان و حضر هجوم عسكرى شنه بيير دو لوزينان Pierre de Lusignan ( بطرس الاول لوزينان ) ملك قبرص على مدينة اسكندريه فى شمال مصر سنة 1365 اتعرف بإسم وقعة اسكندريه ، فكتب عن الوقعه بالتفصيل فى كتابه الضخم اللى عنوانه برضه ضخم: " الإلمام بالاعلام فيما جرت به الأحكام والأمور المقضية فى وقعة الاسكندرية ".

اتولد النويرى الاسكندرانى فى مدينة نويره و راح مصر سنة 1337 و استقر فيها واتجوز و اتمصر و بقى معروف بإسم الاسكندرانى. اشتغل فى نسخ الكتب وده اداه معرفه كبيره و خلاه على صله بالاوساط العلميه والأدبيه فى مصر أياميها. و لما هجم الصليبيين على اسكندريه هرب مع اللى هربو وبعدين رجع تانى بعد دخول الجيش المصرى اسكندريه و هروب بيير دو لوزينان، فقدر إنه يدى صوره نابضه بالحياه عن الوقعه و تصرف الناس وقتها و اتبع المدرسه المصريه التأريخيه المتفوقه و استخدم الاستطراد فى تدوين معارفه التاريخيه و الادبيه و الطبوغرافيه و احداث الوقعه اللى حضرها و شافها فطلع كتابه شيق و ممتع و فيه مواد نادره ضاعت مصادرها لكن دونها فكانت ليها قيمه كبيره للمؤرخين و الباحثين فى العصر الحديث. و غير كده الكتاب بيدى صوره عن احوال مصر فى عصره و ازاى كانت ناهضه و متقدمه اكتر من اوروبا فى عصر نهضتها.

اتحقق كتابه و اتنشر فى سبع اجزاء فى حيدر أباد فى الهند سنة 1967/1968.

النويرى الاسكندرانى غير المؤرخ المصرى الكبير شهاب الدين النويرى مؤلف " نهاية الأرب فى فنون الادب ".


وقعة الاسكندرية،الإلمام، تحقيق وتقديم سهيل ذكار، دار التكوين ، دمشق 2008.


</doc>