<doc id="13151" title="الحمله الصليبيه الاولى" url="https://arz.wikipedia.org/wiki?curid=13151">
الحمله الصليبيه الاولى

الحمله الصليبيه الاولى (1095 - 1099) حمله عسكريه اوروبيه ضخمه قادها جودفروى دى بويون Godefroy de Boillon، و بوهيموند الاول Bohemond I، و تانكريد Tancred، و رايموند الرابع Raymond IV. زحفت قوات الحمله على اسيا و استولت على نيقيا 1097، و غلبت السلاجقه فى دوريليوم، و احتلت انطاكيه 1098، و عسقلان 1099 و القدس 1099، و أسست مملكة بيت المقدس اللاتينيه (مملكة أورشليم) تحت حكم جودفروى دى بويون.

بدأت الحروب الصليبيه بمباركة بابا الكاتوليك اوربان التانى (Urban II) اللى دشن الحرب بخطبه من جمر قالها قدام الجموع المحتشده يوم التلات 27 نوفمبر سنة 1095، وقت انعقاد مؤتمر كليرمونت Clermont فى فرنسا (18 نوفمبر - 28 نوفمبر 1095)، و اللى بداه بقوله " يا شعب الفرنجة! شعب الرب المحبوب المختار! " و بعدين اتكلم عن جنس لعين خرب بلاد المسيحيين و هدم الكنايس و قطع أوصال مملكة اليونان.و قال ان لازم الإنتقام منه عن طريق: " انتم ياللى حباكم الرب اكتر من أى حد بالمجد فى القتال و الشجاعه الكبيره، و بالقدره على اذلال روس اللى يعترضوا طريقكم " و بعدين فكرهم بأمجاد شارلمان و عظمته و أمجاد ملوكهم التانيين و قالهم ان قبر المسيح فى بيت المقدس لازم يثير همتهم و يروحوا يحرروه هو و اورشليم من الكفار.

الناس اللى كانت عايشه أياميها عيشه بائسه فى جهل و فقر عصور الظلام، و اللى رجال الدين و ديولهم كانوا واكلين دماغهم بالخرافات و الغيبيات، صابتهم حاله هيستريه و قعدوا يصرخوا " الرب عايز كده.. الرب عايز كده ".

مؤتمر كليرمونت طلع مرسوم بإن كل اللى يشترك فى الحرب المقدسه خطاياه و ذنوبه اللى عملها فى دنيته مغفوره، و وعد بإن الكنيسة حا تحافظ على ممتلكات المحاربين و هما بيحاربوا فى الشرق ولما يرجعوا حا تبقى الكنيسة تردها لهم. و طلع قرار بإن المشاركين فى الحرب لازم يحطوا علامة صليب على هدومهم من ورا. و هددوا الناس ان اللى مش حايروح، او حا يروح و يرجع من الحرب بدرى حا يطرد من الكنيسه وحا يتلعن. و حددوا يوم 15 أغسطس 1096 إنه يكون اول يوم تبدأ فيه الناس تسافر على قسطنطينيه عشان تتجمع هناك قبل ما تطلع على بيت المقدس.

البابا أوربان عشان يإكد إن الحمله اللى حاتقوم تحت سيطرة كنيسته إختار نايبه اديمار دى مونتيل Adhemar de Monteil اسقف لوپوى عشان يقود الحمله. انضم نبلا كتار للمشروع زى كونت رايمنود بتاع تولوز، و اتطلب من چينوا انها تساهم بمراكب و فى عملية النقل فوافقت. و وصلت تأيدات و مباركات من الدنمارك و اسكوتلاندا و اسبانيا، و من نواحى كتيره فى اوروبا و الناس بقت تبيع اراضيها و ممتلكاتها و حاجتها و تتبرع بيها للحمله. البابا اوربان بقى مبسوط برد الفعل اللى حصل فى اوروبا و حس بحلول كريسماس 1096 إن مشروعه ناجح أكتر مما كان يتصور.

قبل ما تبدأ الحملات العسكريه المنظمه كان فيه حملات شعبيه حاول فيها الناس المتحمسين بخطبة البابا أوربان إنهم يوصلوا لبيت المقدس. أهم الحملات دى كانت الحملة الصليبية الشعبية اللى اتزعمها واحد اسمه بيتر الزاهد Peter the Hermit. پيتر الزاهد ده قدر يلم الناس حواليه و يقنعهم انهم يروحوا معاه على بيت المقدس عشان يحرروه. الحمله انتهت بالفشل و عمرها ما قدرت توصل بيت المقدس.

على عكس المتحمسين المستعجلين زى بيتر الزاهد اللى لم فلاحين على شوية حراميه و قطاعين طرق، الامرا الأوروبيين إلتزموا بالتاريخ اللى حدده البابا أوربان، و قعدوا يجهزوا نفسهم و يجمعوا الفرسان و المحاربين و الأسلحه الضروريه لتحقيق نصر. اول واحد طلع من أوروبا كان الكونت هيو دى فرماندوا Hugh de Vermandois ابن هنرى الاول ملك فرنسا. وصل القسطنطينيه من ايطاليا - زى ما أوربان كان عايز - عن طريق البحر بطريقه غريبه. تانى واحد وصل كان جودفروى دى بويون Godefroy de Boillon دوق لورين و معاه أخوه بولدوين Baldwin، و وصلوا عن طريق هنغاريا زى بيتر الزاهد، و برضه جيشه عمل نهب لما دخل الأراضى البيزنطيه. اليكسيوس الاول امبراطور بيزنطه رفض يعدى جودفروى لآسيا الصغرى لغاية ما يأدى قسم الولاء ليه. اليكسيوس كان قلقان من دخول جيوش كبيره زى دى جوه مملكته. كل هم اليكسيوس كان انهم يقدروا يطلعوا الترك من الأراضى البيزنطيه اللى خدوها، و ماكانش عنده مانع انهم يقسموا جنوب البحر المتوسط على نفسهم و يأسسوا فيه ممالك زى ما هما عايزين طالما ان ولائهم ليه و انه الحاكم الاعلى عليهم كلهم. النقطه الاخيره دى ما كانتش على هوى جودفرى، وحاول اليكسيوس الضغط عليه بتقليل الامدادات لغاية ما جودفروى نهب القرى البيزنطيه و استقوى نفسه و اصطدم جيشه بالقوات البيزنطيه و حاول يدخل قسطنطينيه بالعافيه، لكن فى الاخر بعد ما شاف ان جيش الامبراطور أقوى من جيشه وافق على تأدية قسم الولاء للامبراطور.

بعد ما اتجمعت الجيوش هجمت على السلاجقه و استولت على نيقيا و انطاكيه و بعدين دخلت الأراضى المقدسه و عملت مذبحه كبيره و استولت على بيت المقدس و مدن تانيه.




</doc>