<doc id="9818" title="محمد تيمور" url="https://arz.wikipedia.org/wiki?curid=9818">
محمد تيمور

محمد تيمور ( القاهرة 1892 - القاهرة 1921 ) مسرحى و اديب و شاعر و كاتب مصرى كبير من رواد القصه و المسرح فى مصر. ساهم مساهمه كبيره فى تطوير المسرح المصرى. اتولد فى القاهره فى عيله ادبيه مثقفه ، ابوه العلامه احمد تيمور و عمته الاديبه عائشه التيموريه و اخوه الاديب الكبير محمود تيمور. درس القانون فى باريس لكن اهتم بالادب المسرحى و مسرح " الكوميدى فرانسيز " و الادب بوجه عام و كان متأثر بالمذهب الواقعى. ساهم فى تأسيس جمعية انصار التمثيل و مثلت الفرق المسرحيه الكبيره مسرحياته الكوميديه الاجتماعيه زى " العصفور فى القفص " ، و عبد الستار افندى " ( 1918 ) ، و " الهاويه " ( 1921 ) و اوبريت " العشره الطيبه " اللى كتب اغانيها بديع خيرى و لحنها سيد درويش. بيعتبر من رواد القصه القصيره الواقعيه فى مصر و ليه مجموعه قصصيه اسمها " ما تراه العيون ". رغم انه توفى و هو لسه عنده حوالى 29 سنه كان اثره كبير على نهضة الادب المصرى الحديث و المسرح فى مصر.

محمد تيمور حب التمثيل و هو طفل و عمل مسرح فى البيت و ده بطبيعة الحال كان نابع من الجو الثقافى اللى كان عيش فيه فهو من العيله التيموريه الادبيه ، أبوه احمد تيمور و عمته عائشه التيموريه. لما كبر شويه بقى يروح مسرح الشيخ سلامه حجازى يتفرج عللى المسرحيات. مسح سلامه حجازى كان المسرح الزحيد فى مصر أياميها. مصر ماكانش فيها مذهب تمثيلى محدد لكن كانت الاعمال مترجمه او مقتبسه من المسرح الفرنساوى. و كان المسرح وقتها بيهتم بالغنا حيث ان الجمهور كان فى اعتقاده ان المسرح مكان للغنا بيروحوه الناس عشان يسمعوا الناس الأغانى الحلوه فكانت الروايات اللى بتتعرض مليانه مغنى.

سافر محمد تيمور فرنسا فى شبابه عشان يدرس الحقوق و اتعرف هناك على " الكوميدى فرنسيز Comédie-Française " و ابطال المسرح الفرنساوى الحر زى " بورتوراش " و " موريس دوناى " فلما رجع مصر كان متأثر بالمسرح الفرنساوى و بقى عايز يطور المسرح فى مصر فكتب عدد من المسرحيات القيمه اللى بتناقش الامراض الاجتماعيه اللى بتهدد حياة العائلات المصريه و اللى سببها انتشار الإيمان بالعادات و التقاليد القديمه المتوارثه عن الأباء و الأجداد من غير تفكير و من غير ما حد يفكر فى اذا كانت صح و لا غلط و مفيده للانسان و لا مضره بيه و من الافكار المتوارثه دى كانت عادة تسلط الاب على عياله و معاملتهم بقسوه و اضعاف شخصيتهم و حبسهم فى البيت كوسيله كانت الناس اياميها بتفتكر انها وسيلة تربيه كويسه. حاول محمد تيمور جذب الجمهور من المسرح اللى بيقدم تمثيل هزلى صرف لمسرح جديد بيقدم الكوميديا الفنيه الراقيه. بتتميز مسرحيات محمد تيمور بتلت حاجات رئيسيه و هى :


النقطه التالته اللى اتميز بيها محمد تيمور كانت استعماله للغه المصريه فى وقت كان المتبع فيه هو فرض اللغه العربى على المصريين بحجة انها لغة الادب. لكن محمد تيمور اعتمد فى مسرحياته على الحوار البسيط بالمصرى لغة المصريين اللى بيتكلموا بيها و بيتعلموها بعد الولاده مش فى مدرسه ، و دى كانت حاجه جديده فى مصر و واجه انتقادات بسببها كتيره من الادبا التقليديين اللى كانوا عايشين على افكار الأباء و الأجداد من غير مايمحصوا ولا يحاولوا يفهموا . التقليديين كانوا بيتحججوا بحجه تعبانه و هى ان اللغه المصرى اللى بيسموها " العاميه " مش ممكن تصور المشاعر الحقيقيه و بالذات فى المواقف الدراميه المؤلمه ، لكن محمد تيمور شاف ان الفن و المسرح هما مراية طبيعيه فلازم يكونوا بلغه طبيعيه بيستخدمها الناس فى حياتهم و بيفهموها كويس ، و بالنسبه للمسرحيات فهى مش اداه من ادوات اللغه لكن من ادوات المسرح ، و ان المصرى لغه زى أى لغه تقدر تعبر عن كل حاجه و مش محتاجه تنفى نفسها و تستعير لغات تانيه عشان توصل المعانى المقصوده لناس ما بيتكلموش بيها فى حياتهم اليوميه.

بعد شويه المسرح المصرى اقتنع بفكرة محمد تيمور و بقت المسرحيات بتتعرض على المصريين بلغتهم المصرى و بقت المسرحيات اللى بالعربى نادره و ماحدش من المصريين بيستسيغها.

اول مسرحيات محمد تيمور كانت " العصفور فى القفص " و دى كانت مسرحيه كوميديه دراميه شرح فيها احاسيس شاب عايش وسط ظلمات العادات القديمه و قاوم عشان يكسر قيوده و ينطلق للحريه و الحياه الشاب ده كان هو العصفور فى القفص. رغم ان الفكره كانت جديده على مصر لكن المسرحيه نجحت و اتقبلها الناس مش فى القاهره بس لكن فى كل مدن مصر. اتعرضت اول مره فى 1 مارس 1918 على خشبة تياترو برنتانيا عن طريق فرقة عبد الرحمن رشدى.

بعد المسرحيه دى كتب مسرحية " عبد الستار أفندى " و كانت هى كمان كوميديا اجتماعيه شرح فيها اخلاق طبقه من المصريين وحلل شخصياتها. بطل المسرحيه عبد الستار افندى شخص ضعيف الشخصيه بينتمى لطبقة صغار الموظفين اللى مرتباتهم صغيره. اتمثلت المسرحيه دى اول مره فى مسرح التمثيل فى ديسمبر 1918 و قام بالبطوله عزيز عيد - فرقة منير المهديه.

بتعتبر مسرحية " الهاويه " من أحسن مسرحياته و جايز احسن مسرحيه اتكتبت فى مصر لمده طويله بعد كتابتها. محمد تيمور ناقش فيها آفه وحشه كانت منتشره فى مصر و هى إدمان الكوكايين. بطل المسرحيه كان شاب متجوز مدمن للكوكايين.

من مؤلفات محمد تيمور التانيه كانت " العشره الطيبه " و دى كانت اوبريت غنائى مقتبس من مسرحيه فرنساويه اسمها " صاحب اللحية الزرقاء " و كتب اغانيها بديع خيرى و لحنها السيد درويش. مثلتها اول مره فرقة الكازينو دى باريس فى التايترو بتاعها فى 11 مارس 1930 تحت اشراف عزيز عيد.


</doc>