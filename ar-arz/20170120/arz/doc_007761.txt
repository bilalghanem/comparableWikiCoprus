<doc id="3075" title="اسبتاريه" url="https://arz.wikipedia.org/wiki?curid=3075">
اسبتاريه

الاسبتارية ( بالإنجليزي : Knights Hospitaller - بالفرنساوي : Ordre des Hospitaliers ) ، الاسم الأصلى : نظام فرسان الاسبتاريه بتوع القديس يوحنا فى اورشليم ( The Order of The Knights Hospitallers of Saint John of Jerusalem). اتعرفت كمان بنظم " فرسان القديس يوحنا " و " فرسان أورشليم ". فى العصور الاحدث اتعرفت بـ" نظام رودوس " و " نظام مالطه".

طايفه عسكريه دينيه مسيحيه كاتوليكيه أوروبيه إتنشئت سنة 1070 كمجرد جماعه تمريضيه بتروح مع قوافل حجاج بيت المقدس ، لكن مع نهاية الربع الاول من القرن الاتناشر بدأوا ياخدوا شكل عسكرى. مابين 1136 و 1142 حصلوا على قلاع مهمه كهدايا و بحلول سنة 1157 بقوا بيشاركوا فى المعارك العسكريه الهجوميه. فى سنة 1168 شاركوا بـ 500 فارس فى غزو مصر. فى سنة 1130 البابا ادا الجماعه بادچ لونه احمر عليه صليب ابيض بقوا بيحطوه على زيهم الاسود بتاع نظام سانت اوغسطين اللى الجماعه كانت بتنتمى ليه. فى سنة 1248 البلطو الاسود بقى رداء اسود عليه صليب ابيض على الصدر لكن فى سنة 1259 الرداء بقى لونه احمر.

شارك الاسبتاريه فى الحروب الصليبيه و الحروب اللاتينيه فى اوروبا و بعد ما إستولى المسلمين على بيت المقدس سنة 1187 راحوا على عكا. و بعد ما إستولى سلطان مصر الاشرف خليل على عكا سنة 1291 و اتجرح مقدمهم جين دو فيليه Jean de Villiers فى المعركه هربوا على قبرص و استولوا على جزيرة رودس سنة 1310. بعد ما الاتراك غزوا رودوس راحوا على مالطة و قعدوا هناك لغاية ما نابوليون بونابارت غزاها سنة 1798. بابا الكاتوليك إدى طايفة الاسبتارية مكانه فخريه سنة 1879 ، و لسه لغاية النهارده ليها بقايا فى أوروبا بإسم فرسان مالطه ( Knights of Malta ).

شوف كمان: 


</doc>