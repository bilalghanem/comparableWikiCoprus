<doc id="595" title="سيكولاريه" url="https://arz.wikipedia.org/wiki?curid=595">
سيكولاريه

العلمانية هى المبدأ اللى بيفصل بين سياسات ومؤسسات الحكومه عن الاديان أو أى معتقدات دينية وإن نظام الدولة يكون مدني مش دينى.

العلمانيه مش ايديولوچيا، لكنها نظرية إنسانية بنتقبل بيها كل الايدلوجيات المُختلفة. العلمانية نظام بيعامل الانسان على اساس علمه واخلاقه ودوره في المجتمع، مش على اساس الدين او اللون او الجنس. العلمانية في تعريفها السياسي هي فصل المؤسسات الدينية عن مؤسسات الدولة، أو بمعنى أوضح؛ لمّا الدولة تاخد قرار بخصوص أي حاجة، فهي هتاخده عشان ظروف ومعطيات معينة، بغض النظر عن رأي أي مؤسسة دينية فيه، سواء حرام أو حلال أو مكروه أو لأ، فالدين هنا مبيلعبش دور المُتحكم في قرارات الدولة، الدولة بتحكم باللي شايفاه مناسب للواقع والظروف الحالية.

العلمانية في تعريفها الفلسفي، زي ما قال عليها الدكتور مراد وهبة، هي الحكم على النسبي بما هو نسبي مش بما هو مطلق؛ يعني الحياة نسبية ومتغيرة، مينفعش تحكمها بنفس قوانين كانت موجودة في مجتمع تاني مر بظروف مختلفة في زمن ومكان مختلفين وتجبرني بتطبيقها وتنفيذها بالحرف. الدين هنا بيمثل المُطلق؛ بإعتباره مجموعة من الأحكام اللي نازلة من الإله ولازمة التنفيذ تحت أي ظروف من غير تشغيل عقلنا فيها، لكن، زي ما قولنا، العلمانية بتتعامل مع معطيات الحياة دلوقتي، بعقلية دلوقتي، مش بعقلية أي وقت تاني.

تركيا دوله مدنيه بتحكمها القوانين المدنيه. رئيس الوزرا التركى رجب طيب أردوغان رئيس حزب اسلامى لكن ده ماغيرش وضع تركيا كدوله سيكولاريه مدنيه بتعيش فى القرن 21. أردوغان صرح قبل زيارته للقاهره فى سبتمبر 2011 ان الدستور التركى بيعرف العلمانية بإنها بتتعامل مع افراد الشعب على مسافه متساويه من جميع الأديان، وإن الدوله العلمانيه لا تنشر اللا دينيه. و قال انه مسلم لكن رئيس وزرا دوله علمانيه ، و وضح إن الدوله العلمانيه مش معناها دولة اللادين ، و اتمنى ان تبقى فى مصر دوله مدنيه بتقوم على احترام كل الأديان و الطوايف فى المجتمع فى مصر. و أكد أن العلمانيه الحديثه مابتتعارضش مع الدين . و ضاف: " أقول للشعب المصري الا يكون قلقا من العلمانية". فى يونيه 2012 وصل محمد مرسى للحكم فى مصر و هو من حزب دينى تابع لجماعة الإخوان المسلمين.




</doc>