<doc id="3074" title="تيوتون" url="https://arz.wikipedia.org/wiki?curid=3074">
تيوتون

فرسان تيوتون ( Teutones; Teutons)، طايفه عسكريه دينيه ألمانيه. إتأسست سنة 1190 كمنظمه تمريضيه لكن بقوا على نمط فرسان المعبد و فرسان الإسبتاريه و شاركوا فى الحروب الصليبية زيهم و كان ليهم مقر فى عكا. اعترف بيهم البابا سنة 1191 و فى سنة 1198 بقوا نظام عسكرى. اهم مراكزهم كانت فى الشام فى نواحى انطاكيا و طرابلس لكن بحلول سنة 1210 معظم فرسانهم و قوادهم اتقتلوا فعزلوا على عكا و دخلوا فى منافسه مع فرسان المعبد و الاسبتاريه اللى كانت مكانتهم اعلى.

فرسان التيوتن كانوا بيلبسوا بلاطى او أرديه بيضه عليها صليب لاتينى.

غزوا پروسيا سنة 1226 و أبادوا سكانها بحجة تحويلهم للمسيحيه و عملوا فيها مستعمرات بيسكنها المان. مقرهم كان فى مارينبورج و بعدين بقى فى كونجزبرج. فى 1242 القبايل البروسيه اتمردت عليهم فاتشنت حمله صليبيه عليهم كانت بتتكون من 60 الف ألمانى و بوهيمى لإنقاذ التيوتونيين اللى على سنة 1260 الاراضى بقت تحت سيطرتهم من تانى.

إتحولوا للپروتستانتيه سنة 1525 لكن الطايفه استمرت كاتوليكيه فى ألمانيا لغاية 1805. كانت اراضيهم على البحر البلطي تحت سيادة بابا الكاتوليك الاسميه. إستولت پولاندا على حتت من أقاليمهم سنة 1466.


</doc>