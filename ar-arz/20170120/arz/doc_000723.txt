<doc id="17779" title="منسى يوحنا" url="https://arz.wikipedia.org/wiki?curid=17779">
منسى يوحنا

منسى يوحنا ( هور ، ملوى ، المنيا ، اغسطس 1899 - 17 مايو 1930 ) ، قسيس و كاهن مصرى قبطى ارتودوكسى اشتهر بالورع و الف 15 كتاب منها كتب عن تاريخ الكنيسه المسيحيه فى مصر اشهرها و اهمها " تاريخ الكنيسة القبطية ". خطيب ثورة 1919 فى ملوى.

اتولد منسى يوحنا فى قرية هور التابعه لملوى فى محافظة المنيا فى صعيد مصر. ابوه اتوفى و هو صغير فربته امه و جده و بعد ما اتعلم مبادىء القرايه فى كتاب القريه دخل المدرسه الابتدائى و بعدين دخل المدرسة الاكليريكيه وهو لسه ماكملش 16 سنه و بين تفوق و شغف بدراسة اللاهوت و تاريخ الكنيسه. بعد ما خلص تعليمه فى المدرسة الاكليريكيه اتعين واعظ فى كنيسةالسيدة العذراء الصاغة بملوى و لإنه كان لسه عنده عشرين سنه الناس الاول استهانت بيه لكن بعد شويه اعجبو بيه و حبوه و اهتمو بمواعظه. وفى يناير سنة 1925 اترسم كاهن لكنيسة السيدة العذراء الصاغة ملوى بناء على اختيار الناس ليه.

عكف منسى يوحنا على الدراسه و الكتابه و فى تسع سنين الف خمستاشر كتاب عن مواضيع دينيه و عن تاريخ المسيحيه فى مصر بيعتبر اهمها "تاريخ الكنيسة القبطية" ( 1924) اللى اتناول فيه ‏تاريخ‏ ‏البطاركه ‏و الانشقاقات‏ ‏التي‏ حصلت فى الكنيسه. و كتب كمان مقالات فى المجلات و الجرانيل عن موضوعات دينيه و ادبيه و حرر مجلة " الفردوس " اللى اصدر اول عدد منها فى 4 ابريل سنة 1926.

اتميزت كتابته التاريخيه بالاسلوب التأريخى الموضوعى الرصين بعيد عن الاسفاف و الانحياز و كتابه " تاريخ الكنيسة القبطية " بيحطه بين كبار المؤرخين المصريين.

منسى يوحنا كان كمان شخصيه وطنيه شارك فى الحركه الوطنيه المصريه و كان خطيب ثورة 1919 فى ملوى و دعا لوحدة المصريين و تآخيهم و النضال لرفعة شأن مصر.

عاصر عهود حكام مصر الخديوى عباس حلمى التانى و السلطان حسين كامل و الملك فؤاد الاول.

اتوفى فى 17 يناير 1930 و طلب قبل وفاته انه يندفن فى قريته هور فى ملوى فإندفن فى جبل ابو فانه و بعدين اتنقل لتربه فى دير ابو فانا.


يعاقبه



</doc>