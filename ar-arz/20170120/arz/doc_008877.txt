<doc id="17367" title="الحرب المصريه الليبيه" url="https://arz.wikipedia.org/wiki?curid=17367">
الحرب المصريه الليبيه

الحرب المصريه الليبيه هو اسم حرب قصيره بين مصر و ليبيا استمرت من 21 يوليه ل 24 يوليه 1977 و انتهت بإنتصار مصرى سريع بعد ما احتل الجيش المصرى مدن و مناطق فى ليبيا.

بعد تطاول معمر القذافى على القياده المصريه و تدخله فى شأن مصر ، بعد ما بدأت مصر تحضر لعمل اتفاقية سلام مع اسرائيل ، اتدهورت العلاقات بين مصر و نظام الكولونيل ف طرابلس. فى مايو من نفس السنه اتهاجمت واتكسرت مركز البعثات الدبلوماسيه فى البلدين ، و فى يونيه طرد القذافى حوالى ربع مليون مصرى كانوا بيشتغلوا فى ليبيا ، و حشد القذافى مظاهرات حاولت تقتحم الحدود المصريه للوصول للقاهره لعمل اضطرابات فيها فلما اتصدى ليهم حرس الحدود امر القذافى بضرب مدينة السلوم الحدوديه المصريه بالمدافع . مصر كانت لسه طالعه من حرب اكتوبر ضد اسرائيل القويه وبطبيعة الحال جيش مصر و امكانيتها بتتفوق على جيش و امكانيات القذافى. فى 21 يوليه 1977 إبتدت العمليات العسكريه و المعارك على حدود البلدين و دخل الجيش المصرى ليبيا و هاجم الطيران المصرى المطارات و القواعد العسكريه التابعه لنظام القذافى ، لكن الرئيس السادات ما رضييش إن مصر تحتل كل ليبيا على اساس انه بس كان عايز يدى الكولونيل درس يوريله ان مصر اللى حاربت ضد جيش اسرائيل القوى اربع حروب فى حوالى 25 سنه مش صعب عليها انها تقهر جيشه و تحتل منطقته بسهوله ، و اتدخلت اطراف دوليه و حصلت هدنه فى 24 يوليو 1977 و خلصت الحرب تانى يوم فى يوم 25 يوليه 1977 و انسحبت القوات المصريه من المدن و الاماكن اللى احتلتها فى ليبيا.

لما معاهدة السلام بين مصر و اسرائيل ابتدى يتجهز ليها و بدأ يحصل تقارب ديبلوماسى مابين البلدين إتدخل نظام القذافى فى الشئون المصريه و هيج مظاهرات فى ليبيا ضد معاهدة كامب ديفيد. فى شهر ابريل و مايو زاد التوتر بين البلدين خصوصا لما قام متجمهرين فى ليبيا بمهاجمه البعثه المصريه هماك فرد المصريين بمهاجمه البعثه الليبيه فى مصر. و فى شهر يونيو امر العقيد معمر القذافى حوالى 225,000 مصرى عايشيين و بيشتغلوا فى ليبا انهم يمشوا فورا والا حيعتقلهم كلهم ودا شعلل الموضوع جامد جدا بين البلدين. فى يوم 20 يونيو 1977، نظام القذافى زود فيها و اتخيل انه ممكن ينظم مسيره تدخل القاهره سماها " مسيره للقاهرة " عند الحدود المصريه الليبيه والمتظاهرين بدئوا يحتجوا بالتقارب الدبلوماسى بين مصر و اسرائيل. القذافى كان طمعان فى لغى الحدود بين مصر وليبيا عشان تبقى مصر مفتوحه له و كان بيتحجج انها ملهاش لازمه وان الاستعمار هو اللى عمل الحدود دى و كان بيستعمل اقاويل الوحده بين مصر و ليبيا و بيتحجج بمفاهيم جمال عبد الناصر و وصل تطاوله لدرجة انه طالب الشعب المصرى بالثوره على الرئيس السادات لكن بطبيعة الحال وقف الشعب المصرى مع السادات و استهزأوا بالعدو اللى كان عايز يجتاح مصر بحجج وهميه. القذافى فى فعله جنونيه لم جماعات فى ليبيا و بعتهم على حدود مصر عشان يقتحموها بالعافيه ضد كل الاعراف و المواثيق الدوليه لكن اتصدى ليهم حرس الحدود المصرى و منعهم من اقتحام حدود مصر. لكن القذافى مااكتفاش بالاعمال دى و ادا امر بضرب مدينة السلوم المصريه الحدوديه بالمدافع فطوالى خرجت الطيارات المصريه و هاجمت القواعد عسكريه التابعه لنظام القذافى فى شرق ليبيا و دمرت طيرات مصر من نوع ميج 21 وسوخوى إس يو - 20 الطيارات الليبيه فى قواعدها و ما قدرتش دفاعات الكولونيل اللى طرازاتها قديمه و متهالكه انها توقع طياره واحده.




</doc>