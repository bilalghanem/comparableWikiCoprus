<doc id="126461" title="سليمان خاطر" url="https://arz.wikipedia.org/wiki?curid=126461">
سليمان خاطر

سليمان محمد عبد الحميد خاطر (1961 - 1986) عسكرى مصرى .

اتولد سليمان خاطر سنة 1961 فى قرية أكياد البحرية بمركز فاقوس فى محافظة الشرقيه فى مصر ، وفى سنة 1979 اخد شهادة الثانوية العامة وبقى طالب فى كلية الحقوق بجامعة الزقازيق . بعد كده دخل الجيش المصرى علشان يقضى فترة التجنيد الإجبارى وكان مكان خدمته فى منطقة رأس برقة بمحافظة جنوب سينا الموجودة على الحدود بين مصر و اسرائيل .

فى يوم 5 اكتوبر 1985 كان سليمان خاطر قايم بنوبة الحراسة المكلف بيها وشاف 11 سايح اسرائيلي حاولوا يطلعوا الهضبة اللى موجود فيها نقطة الحراسة اللى هو تابع ليها ، قام ضرب ناحيتهم كام رصاصة من بندقيته الميرى بهدف التحذير علشان يقفوا مكانهم لكنهم ماوقفوش و استمروا فى المشى ناحيته فاضطر انه يضربهم فى المليان وقتل سبعة منهم و جرح الأربعة الباقيين .

بعد الحادثة دى سليمان خاطر سلم نفسه وصدر قرار جمهورى بتقديمه لمحاكمة عسكرية بموجب قانون الطوارئ ، وكان محاميه فى القضية هو حازم صلاح أبو إسماعيل اللى طعن فى القرار الجمهورى بهدف تقديم سليمان خاطر للمحاكمة قدام قاضيه الطبيعى (محكمة الجنايات) لكن تم رفض الطعن . و فى التحقيق مع سليمان خاطر كان بيقول دايما أنه قام بالواجب اللى عليه وأنه نفذ التعليمات اللى اخدها من رؤساؤه .

فى يوم 28 ديسمبر 1985 اتحكم على سليمان خاطر بالأشغال الشاقة المؤبدة واترحل على السجن الحربى فى مدينة نصر بالقاهره علشان يقضى فترة العقوبة .

فى يوم 7 يناير 1986 تم الإعلان عن انتحار سليمان خاطر فى السجن بناء على تقرير الطب الشرعى . لكن بعد كده شهد اكتر من دكتور شاف جثمان سليمان خاطر انه ظاهر فيه اثار ضرب و سحل على الأرض مع اثار خنق على رقبته ، ده غير تعليق افراد اسرة سليمان خاطر بأنه كان متدين وأنه لا يمكن يفكر فى الانتحار مهما حصل .


</doc>