<doc id="14649" title="رابندرانات طاجور" url="https://arz.wikipedia.org/wiki?curid=14649">
رابندرانات طاجور

رابندرانات طاجور او رابندرانات طاغور - রবীন্দ্রনাথ ঠাকুর ، بالانجليزى:Rabindranath Tagore - ( كولكاتا ، الهند 1861 - 1941 ) ، اديب و شاعر و ملحن و كاتب مسرحيات هندى كبير اتولد فى كلكتا فى عيله بنغاليه غنيه و كتب باللغه البنغاليه. سافر انجلترا سنة 1877 و درس القانون و بعدين رجع الهند عشان يدير املاك ابوه الضخمه فى البنغال. ساهم فى الحركه الوطنيه الهنديه و شارك بأشعاره و اغانيه لكن ساب النوع ده من الادب الثورجى و اتجه لادب الفلسفه و التأمل لكن فضل مهتم بالسياسه. اخد جايزة نوبل فى الادب سنة 1913 و كان اول شرقى ياخدها.

كتب حوالى خمسين مسرحيه ، و مية كتاب شعر و عمال كمان الحان لأشعاره ، و 40 مجلد فى الحكايات الخياليه ، و كتابات تانيه كتيره فى الفلسفه و السياسه و لوحات رسم. أهم مؤلفاته هى " الجناينى " و " الهلال " و " دورة الربيع " ، و من مسرحياته " مكتب البوسته " و " شيترا " ، و من مؤلفاته الفلسفيه "سادهانا " و " القوميه " و " دين الانسان ". كمان كتب نشيد الهند الوطنى
طاجور خاطب طبقات الهند ، المثقفين كانو بيحبو تأملاته الفلسفيه النثريه و الشعريه ، و الفلاحين و العمال انجذبو لأغانيه و ألحانه. و اترجمت ليه اعمال للانجليزى و اشتهر فى العالم.
اهتم طاجور بالتعليم و كانت فكرته فيه هى خلط مزايا التعليم الحديث بالأصاله القوميه العريقه ، و الاتصال المستمر بالرب و الطبيعه ، و اسس سنة 1901 مدرسه فى البنغال عشان يطبق فيها افكاره التعليميه و سماها " سنتينيكتان " يعنى " بيت السلام " و فى سنة 1922 اتحولت مدرسته لجامعه اسمها " فيسفابهراتى".

من ناحيه تانيه طاجور كان بيؤمن بإن الاصلاح السياسى الاجتماعى لازم يسبقه اصلاح اجتماعى ، و إن انعاش الريف و حياة الفلاحين هى اهم اسس الاصلاح الاجتماعى. 
اخد جايزة نوبل فى الادب سنة 1913 عن مجموعة اشعاره "جيتنجالى ".

زار الصين و اليابان و اوروبا و امريكا و مصر سنة 1936.


</doc>