<doc id="79891" title="ناصريه" url="https://arz.wikipedia.org/wiki?curid=79891">
ناصريه

ناصريه او الفكر الناصرى هى ايديولوجيا سياسيه ابتدت فى مصر و مبنيه على سياسة و افكار جمال عبد الناصر. الناصريه بتؤمن بالقوميه العربيه ، و ان كل البلاد من المحيط الاطلنطى للخليج الفارسى هم عرب و لازم يكونوا دولة واحده و بيتقال على المنطقه دى العالم او الوطن العربى ، و اشتراكيه عربيه (تعريف عبدالناصر للاشتراكيه) . الفكر ده كان انتشر جامد و اثر فى نظام دول كتير فى الخمسينات و بالتحديد بعد العدوان الثلاثى و استمر فى الستينات و لحد اول السبعينينات من القرن العشرين. اول من استخدم اللفظ ده " الناصريه" لوصف الايديولوجيا دى كان محمد حسنين هيكل فى مقال له فى جرنال الاهرام فى يناير 1972.
ايديولوجيا الفكر الناصرى مبنيه على سياسة و افكر جمال عبد الناصر عن العروبه و الاشتراكيه العربيه و العداله الاجتماعيه. بالرغم انها بتصنف نفسها انها فكر اشتراكى ، الناصريه بتعادى باقى التيارات الاشتراكيه المختلفه و الشيوعيه و بتعادى الفكر الليبرالى و عشان الناصريه كتيار مبنى على العلمانيه كان بيعادى كمان الجماعات و الاحزاب اللى بتصنف نفسها على اساس دينى زى جماعات و احزاب الاسلام السياسى ، فى فتره حكم عبدالناصر كان كل المتنمين للايديولوجيات دى بيعتقلوا فى السجون و بيتم قمعهم. الناصريه كمان بتعادى الامبرياليه و الاستعمار و كانت بتشجع و بتساعد حركات الاستقلال و التحرر اللى حصلت فى افريقيا

حسب الفكر الناصرى ، مصر لها دور تاريخى محكوم عليها ، بيتلخص فى فى 3 ادوار او دواير ، دورها مع العرب و دورها مع الدول الاسلاميه و دورها فى افريقيا و انها لازم تقود و تساعد الدول دى.
الناصريه اتوجه لها انتقادات كتيره من اهمها انها نظام استبدادى و ديكتاتورى و بتسجن و بتعادى كل اللى بيختلف معها حتى بو كانت فى حاجة بسيطة ، و بتستشهد بتصرفات عبد الناصر مع معارضينه ف الموضوع ده . كمان ان الناصريه بتعادى و بتلغى القوميه المصريه و بتحط كبديل لها القوميه العربيه و ان الفكر الناصرى مهتم اكتر بالعرب و مشاكلهم اكتر من المصريين و و ان عبدالناصر كان بيهتم بشئون العرب و اللى مش مصريين جامد و ده اللى ورطنا فى صرعات اتسببت لازمات لمصر زى حرب اليمن 
و انه شال اسم مصر لأول مرة ف تاريخها من الدولة و غير اسمها للجمهوريه العربيه المتحده و ان سياسة التأميم بتاعه ظلمت ناس كتير خصوصا ان راح جزء كبير منها لضباط الجيش و المخابرات و مش للفقرا زى ما كانوا بيقولوا و و ان السياسة الناصريه اتسببت فى النكسه ( حرب 67) و انفصال السودان عن مصر . و ان لحد دلوقتى مصر بتدفع ثمن السياسة الناصريه. باختصار معظم الانتقادات للناصريه مبنية على انتقادات لسياسة عبد الناصر نفسه ، عشان هو مؤسس الفكر ده و على افعال الزعماء الناصريين و افعالهم.
بالرغم من كل الانتقادات دى فيه انجازات الناصريين شايفيين ان الفكر الناصرى عملها زى تأميم قناة السويس و الوحده بين مصر و سوريا ف الجمهوريه العربيه المتحده و ان فى عهده حصلت اتفاقية الاجلاء مع بريطانيا و قانون الاصلاح الزراعى ، اللى اداه للفلاحين اراضى بدل ما كانوا بيشتغلوا بالاجرة فيها و التعليم المجانى.

و ان السياسة الناصريه عملت علاقات كويسه و كان عندها دعم كبير من الدول الافريقيه و دول العالم التالت و كانوا المصريين لهم حساب و احترام كبير بره مصر و منظمة عدم الانحياز و اللى قدر بها عبد الناصر انه ميتورطش جامد فى الحرب البارده و يستغل الطرفيين لصالحه بناء السد العالى ، و ف التلت نقاط دول بيتفق معظم معارضين الناصريه معهم ، اللى بيشفوها من الحسنات القليلة لنظام عبد الناصر.


</doc>