<doc id="9315" title="محمد سعيد" url="https://arz.wikipedia.org/wiki?curid=9315">
محمد سعيد

محمد سعيد باشا ( 1822 - اسكندريه، 18 يناير 1863 ). رابع حكام مصر من اسرة محمد على ، امه عين الحياه قادين. أصغر ولاد محمد على باشا و والى مصر من 1854 لغاية وفاته فى 1863 ، ادى فرديناد ديليسبس امتياز حفر قناة السويس ، و بعت أورطه سودانيه المكسيك عشان يساعد الفرنساويه فى حربهم هناك. عمل انجازات حضاريه زى توسيع خط السكه الحديد وتوصيله لـ السويس سنة 1858. اصدر قوانين الاراضى المعروفه باسم " اللائحه السعيديه " سنة 1858. فتح ابواب مصر بالكامل للنفوذ القنصلى الاجنبى و أهمل التعليم لكن بالرغم من كده اهتم بالجيش وسمح لولاد مشايخ القرى بدخول الجيش و كان منهم احمد عرابى و ده سبب له مشاكل مع عيلته و الشراكسه اللى لاموه لانه حسب رؤيتهم ساوا الفلاحين بيهم ، و فى حفله كبيره بمناسبة طهور ابنه الوحيد طوسون عزم الامرا و الذوات و الظباط و الخواجات و بعد ما خلصت وليمة الاكل وقف و قال انه بصفته مصرى من المصريين قرر إنه يثقف ولاد مصر و يعلمهم و يرقيهم عشان تبقى حكومة البلد فى ايدهم ، فلما سمع الخواجات الكلام ده اتخضو خضه كبيره و نزل كلامه عليهم زى الصاعقه و فرح المصريين اللى كانو موجودين و شكروه و دعو له. عاش فى بذخ و اسراف لغاية ما استدان. اتوفى فى اسكندريه فى 18 يناير 1863 و اتدفن جنب امه فى حى النبى دنيال فى الصاله الكبيره. خلفه ابن اخوه اسماعيل باشا.

دلوقتي موجود واحد من عائلته و من سلالته هو الامير محمد فاروق شريف هو حفيد الأكبر لاحمد شريف باشا ابن محمد سعيد باشا و هو دلوقتي عايش فى الاسكندرية فى منطقة سابا باشا بحي جليم و اجوز الاميره نجوى و جاب منها الامير شريف و الاميره منى و عايشين فى نفس المنطقه فى الاسكندريه

اتسمى عهده بعهد الالغاء فى التعليم زى عهد عباس الاول قبل منه لكنه اختلف عن عباس فى انه كان بيحب الاجانب وكان على علاقة طيبة ب فرديناد ديليسبس 

لكنه فضل على نفس طريق عدم الاهتمام بالتعليم وتوج الاهمال ده بانه قفل ديوان المدارس (وزارة التربية والتعليم) اللى كان انشأها ابوه محمد على سنة 1837 

لكنه شجع المدارس الاجنبية وكان التشجيع مادى (اداهم اراضى واموال ومحصولات) وتشجيع معنوى (سمح لهم بفتح المدارس الاجنبية فى انحاء البلاد)

تم انشاء 10 مدارس للجاليات اليونانية والايطالية والفرنسية فى القاهرة والاسكندرية وطنطا والمنصورة وكانت مخصصة لابناء الاجانب اللى كانوا عايشين في مصر

وكمان تم انشاء مدارس الجمعيات الدينية والبعثات التبشيرية زى مدرسة ( الراعى الصالح) ومدرسة (فتيات الاحسان)

وسمح للارسالية الامريكية ببناء 8 مدارس فى القاهرة واسكندرية والفيوم وكانت كلها مدارس للبنات بس




</doc>