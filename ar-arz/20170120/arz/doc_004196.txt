<doc id="17768" title="ولاية واشنطن" url="https://arz.wikipedia.org/wiki?curid=17768">
ولاية واشنطن

ولاية واشينطون هى ولايه من ولايات امريكا دخلت الاتحاد الأمريكانى يوم 11 نوفمبر سنة 1889 م

فى حاجات كتيره أوى فى الولايه دى لازم تتزار لما الواحد يروحها من الطبيعه للاماكن السياحه والمتاحف والأسواق وغيرها كتير. من أهم معالم واشنطون جبال ريڤير أوليمبيك وسانت هيلينز وحدايق نورث كاسكيدز القوميه وحصن فانكوفر التاريخى والمركز العلمى للابحاث فى مدينة سياتل والأبرة الفضائية(Space Needle)ومتحف واشنطون القومى ومتحف الازاز فى مدينة تاكوما(Tacoma) وهوا بيعرض كل الاعمال الفنيه المعموله من الازاز من جميع أنحاء العالم.

من اشهر الشخصيات الفنيه اللى من واشنطون المغنى الاسمر المشهور راى تشارلز (Ray Charles) والمذيع التليفزيونى المعروف بوب باركر(Bob Barker). كمان واشنطون مشهوره بان فيها اربعه من اكبر الجسور العايمه(Floating Bridges )فى العالم وهما(Evergreen Point Floating Bridge - Bridge Lacy Murrow Memorial Bridge - Homer M Bridge - Hadley Bridge). اللعب الرياضيه مشهوره ومحبوبه هناك وفى نوادى كبيره زى نادى سى هاووكس للكوره(Sea Hawks) فى سياتل ونادى سوبر سونيكس لكورة السله(SuperSonics) وكمان فيه نادى سى مارينرز(Sea Mariners) للعبة البيسبول.

جه على واشنطون كتير من المستكشفين الأوروبيين وأولهم الرحاله الأسبانى برونو هيسيتا (Bruno Heceta)سنت 1775 والبحار الأمريكانى روبرت جراى (Robert Gray) سنة 1792 والقبطان الأنجليزى جورج فانكوفر(George Vancouver),الأمريكانى لويس كلارك(Lewis Clark)استكشف نهر كولومبيا و المنطقه الساحليه فى الفتره من 1805 لحد 1806 بعد طلب من الحكومه الامريكيه. حصلت مشاكل جامده بين المستوطنيين الامريكان والبريطانيين بسبب خناقه على ملكية حبت أراضى فى الولايه وده هدد بحرب حوالى سنت 1840 وجت بعد كده اتفاقيه أوريجين سنت 1846 عشان تهدى الدنيا شويه وماقمتش الحرب. انضمت واشنطون للاتحاد الأمريكى فى 11 نوفمبر سنت 1889 وبقت الولايه رقم 42 كان اعتمادها زمان على الزراعه وقطع الأخشاب وزراعة التفاح خصوصا فى وادى ياكيما(Yakima) وبعد كده اتطورت اشغال وصناعات تانيه زى التعدين وصيد السمك. مع بداية القرن العشرين اتشهرت واشنطون بالشراسة والعنف زى بقية الغرب الامريكي الشرس (Wild West)وبالذات مدينة أبردين (Aberdeen)اللى انتشرت فيها الرذيلة ونوادي القمار لحد ما بقى العنف وإدمان المخدرات وصمة عار لازمتها لغاية أواخر التمانينات من القرن العشرين.

من ناحية الشرق ولاية أيداهو(Idaho)، من الغرب المحيط الهادي،ومن الشمال المقاطعة الكندية بريتيش كولومبيا(British Columbia) ، ومن الجنوب ولاية أوريجن (Oregon). وبتتكون الولاية من 39 مقاطعة، ومساحتها الكليه 172,349 كم2، وبكده بتحتل المرتبة التمتاشر بين الولايات المتحدة الامريكية من ناحية المساحة. واشنطون فيها حبة انهار من أهمها نهر كولومبيا(Columbia) ونهر سنيك(Snake) ونهر ياكيما (Yakima) كمان بتتميز بوجود حبة جبال منها جبل أدامز(Mount Adams) وجبل باكر(Mount Baker) ورينية(Mount Rainier) وهوا من اعلى الجبال فى الولايه بتُعتبر شبه جزيرة أوليمبي من أكتر مناطق سقوط الأمطار فى العالم. عاصمة الولاية هى أوليمبيا (Olympia) وعدد سكانها حوالى 42512 نسمة، ومدينة سياتل(Seattle)من أكبر مدن الولاية وعدد سكانها حوالى 589101 نسمة، ومن المدن التانيه الكبيره تاكوما(Tacoma) وفانكوفر(Vancouver)

حسب احصائيات سنت 2010 عدد سكان واشنطون 601657 نسمة، وبكده بتحتل المرتبة الخمستاشر من ناحية عدد السكان ونسبةالكثافة السكانية 34,2 فى الكيلومتر المربع. وبيشكل الامريكان الافارقه والسود غالبية عظمى تبلغ 55.6 %، والبيض من اصول أوروبيه 36.3 % والأسيويين 3.1 % والهنود الحمر الامريكيان 0.2 % والأجناس المختلطة 3,6%بالإضافه لـ 4.8% غير مذكورين فى الاحصا. نسبة اللى بيمتلكوا بيوتهم 66%ونسبة الفقر 11,8%.

وصل اجمالي الناتج القومي لولاية واشنطون 244 بليون دولار سنت 2003 وهي بكده فى المرتبه الحداشر فى حجم الاقتصاد بين الولايات الامريكية، وصل متوسط الدخل الفردي فى السنه 35299 دولار، ووصلت نسبة البطالة 5,5%سنت2004.انتاج قطاع الصناعة 22 بليون دولار وقطاع الصحة 17 بليون دولار وقطاع الحكومة 36 بليون دولار. وبتتمتع واشنطن باقتصاد كويس ومتنوع حيث تحتل المرتبه الأولى فى زراعة الفراوله والتوت والمرتبه التانيه فى انتاج العنب ووصل اجمالي المحاصيل الزراعية 3,2 بليون دولار سنت 2003 ومن المنتجات الزراعيه الرئيسيه فى الولايه الفاصوليا والعدس والدرة والكمترى والكريز والتفاح. اما أهم الصناعات الرئيسيه فهيا تصميم وتصنيع الطيرات (شركة بوينج 30كم شمال سياتل) وإنتاج برامج الكومبيوتر (مايكروسوفت وأمازون ونانتيندو) والصناعات الالكترونيه والكيمياء الحيوية(شركة كوريكساCorixa فى مدينة سياتل وشركة ZymoGenetics) كمان بتشتهر ولاية واشنطون بصناعة الألومونيوم. وقالت مجلة فورشين(Fortune) خمس شركات موجوده فى مدينة سياتل من ضمن أكبر 500 شركه فى العالم لسنت 2004 وهما شركة واشنطون ميوتوول(Washington Mutual)للخدمات المالية وشركة التأمين سافكو (Safeco Corporation) وأسواق نورد ستورم (Nordstrom) وشركة أمازون للإنترنت (Amazaon.com) وسلسلة كافتيريات ستار بكس (Starbucks).


</doc>