<doc id="13633" title="نيكولا تيسلا" url="https://arz.wikipedia.org/wiki?curid=13633">
نيكولا تيسلا

نيكولا تسلا ( Никола Тесла)‏ (اتولد فى 10 يوليو 1856م - مات فى 7 يناير 1943م) مخترع وعالم فيزيا ومهندس ميكانيكا ومهندس كهربا مشهور. دايما بيتأل عليه انه من اهم المساهمين فى ولادة الكهربا التجارية(اللى احنا بستخدمها دلوقتى فى حياتنا اليومية) ومعروف لاختراعاته الثورية الكبيرة فى مجال الكهربا المغناطيسية(الكهرومغناطيسية) فى اواخر القرن التسعتاشر وأوائل القرن العشرين. براءات اختراعاته وأعماله النظرية كونت الاساسات للتيار الكهربى المتقطع وانظمة القدرة الكهربية ومحرك التيار المتقطع وحاجات تانيه كتير ساعدت فى توجيه وارشاد البشرية لصنع الثورة الصناعية التانيه.

اتولد فى عهد الامبراطورية النمساوية وبعد كده خد الجنسية الامريكية. بعد عرضه لفكرة الاتصالات اللاسلكية من خلال الراديو فى سنة 1898م وبعد كونه القوة الموجهة لحرب التيارات وانتصاره فيها اتعرف فى امريكا كواحد من اعظم مهندسين الكهربا اللى اشتغلوا فى امريكا. لكن نتيجة انه كان غريب الاطوار شوية فيه بعض الناس اعتبروه عالم مجنون.

لما راح امريكا قابل توماس أديسون واشتغل معاه فى مصنعه ولكن بعد كده سابه وبنى معمله الخاص وحصلت بينه وبين أديسون خناقات بالكلام نشرتها وسايل الاعلام المحلية ساعتها.

فى اسامى كتيرة طلعت على العالم ده زى: ابو الفيزيا, الرجل اللى اخترع القرن العشرين, القديس شفيع الكهربا الحديثة.

ساهم تسلا فى علوم كتيرة وكان سابق لعصره زى علوم الروبوتيكس(الانسان الالى) و الريموت كنترول والرادار وعلوم الكومبيوتر
والفيزيا النووية والفيزيا النظرية. فى سنة 1943م صدقت المحكمة العليا فى امريكا بان تسلا هو مخترع الراديو لان كان فيه جدال كبير من اللى اخترع الراديو نيكولا تسلا ولا دى فورست. انجازات واختراعات كتيرة لتسلا بتستخدم دلوقتى وكمان فيه حبة بيستخدموا كتدعيم للعلوم المزيفة ونظريات الطباق الطايره وعلوم التنجيم.نتيجة اعتراف العلما والباحثين بيه وحدة قياس الحقل المغناطيسى B اتسمت وحدة تسلا على اسمه كمان فيه تأثير تسلا هو اسم تطبيق لنوع اخترعه من التوصيل الكهربى(نقل الطاقة الكهربية خلال الفراغ والمادة مش بس انتاج الفولت من خلال كوندكتور). جمعية مهندسين الكهربا والالكترونيات آى تربيل إى(IEEE) اللى كان تسلا نايب رئيسها عملت جايزة على اسمه الجايزة دى بياخدها الافراد او الفرق اللى بيعملو اسهامات جامدة فى انتاج واستغلال الطاقة الكهربية وبتُعتبر الجايزة دى ارفع واحسن جايزة فى مجال الطاقة الكهربية.


</doc>