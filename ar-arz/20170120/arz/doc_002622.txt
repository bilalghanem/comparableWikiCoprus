<doc id="13929" title="عائشه عبد الرحمن" url="https://arz.wikipedia.org/wiki?curid=13929">
عائشه عبد الرحمن

عائشه عبد الرحمن او عيشه عبد الرحمن (دمياط،نوفمبر 1913 - القاهره، 1 ديسمبر 1998)، صحفيه و كاتبه و مفكره مصريه كبيره كتبت و اشتهرت بإسم "بنت الشاطئ" اللى اختارته كإسم مستعار و كانت بتقصد شط دمياط. ألفت كتب كتيره و حققت نصوص تاريخيه و كتبت مقالات متنوعه فى الجرانيل على مدى ستين سنه. كانت اول ست تلقى محاضرات فى جامعة الازهر. مع انها ست بقت عضوه فى مجمع البحوث الاسلامية فى القاهره. من مؤلفاتها "التفسير البياني للقرآن الكريم"، و "القرآن وقضايا الانسان" و عمل ادبى اسمه "على الجسر" و بيحتوى على سيره ذاتيه من قصة حياتها.

اتولدت عيشه عبد الرحمن فى دمياط سنة 1913 و ابوها كان من كبار علما الازهر اسمه الشيخ محمد بن على عبدالرحمن اللى كان اصلاً من قرية شبرابخوم التابعه لمركز قويسنا فى محافظة المنوفيه لكن اتجوز دمياطيه و استقر فى سوق الحسبة فى دمياط. اياميها كانت لسه البنات ما بيقدروش يتعلمو فى المدارس و ابوها بخلفيته ما كانش بيحبذ انها تتعلم لكن دخلت الكتاب و هى صغيره و ساعدتها امها و جدها لأمها اللى كانو من انصار تعليم البنات و قدرت عيشه بإراده جامده انها تدرس فى البيت و تختزل مراحل التعليم و تاخد شهادة كفاءة المعلمات من البيت سنة 1929 و كانت الاولى على كل اللى عملو الامتحان على مستوى مصر.

كملت عيشه دراستها من البيت و اخدت شهادة البكالوريا قسم أدبى سنة 1934 و دخلت كلية الاداب قسم لغه عربيه فى جامعة فؤاد الاول فى القاهره و بعد ما اخدت الليسانس كملت و اخدت الماجستير سنة 1941 و الدكتوراه فى الاداب سنة 1950 و اتعينت معيده فى الكليه و بعدين بقت استاذه للتفسير و الدراسات العليا.

اتجوزت استاذها فى الجامعه الشيخ امين الخولى مؤسس جماعة الأمناء اللى طلع منها كتاب مصريين كتار زى عز الدين اسماعيل و صلاح عبدالصبور و فاروق خورشيد و هى نفسها "بنت الشاطئ". امين الخولى كان نايب عميد لكلية الاداب فى اربعينات القرن العشرين و كان بيلبس لبس ازهرى لكن كان متعلم و باحث.

ابتدت عيشه مشوارها فى الصحافه فى جورنال الاهرام سنة 1936 و فضلت تكتب فيه لمدة ستين سنه. لما دخلت الاهرام فى البدايه كانت بتشتغل فى مكتب رئيس التحرير انطون الجميل و كانت الست الوحيده اللى بتشتغل فى الاهرام. مع انها ست بقت عضوه فى مجمع البحوث الاسلامية فى القاهره.

كرمتها الدوله المصريه بجايزتها التقديريه فى الادب سنة 1978 و بجوايز فى الدراسات الاجتماعيه. و كرمتها بلاد تانيه.

اتوفت عيشه عبد الرحمن و هى عندها 86 سنه فى مستشفى هليوبوليس فى حى مصر الجديده فى القاهره فى اول ديسمبر 1998 بعد ما إتصابت بجلطه فى الشريان التاجى وقصور فى الدوره الدموية للقلب.



</doc>