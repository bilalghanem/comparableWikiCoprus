<doc id="86542" title="لويس بونابرت" url="https://arz.wikipedia.org/wiki?curid=86542">
لويس بونابرت

لويس بونابارت () ، (مواليد 2 سبتمبر 1778 - 25 يوليه 1846) هو الاخ الأصغر لأمبراطور فرنسا نابوليون بونابارت ، اللى بقى ملك هولاندا من 1806 لحد 1810. لويس بونابارت هو ابو نابوليون التالت امبراطور فرنسا. كان عسكرى و جنرال فى الجيش الفرنساوى و بقى جنرال فى الجيش و هو عنده 25 سنة فى 1804.

لويس بدا زى اخوه نابوليون و دخل المدرسة العسكرية و شارك مع اخوه فى الحملة الايطاليه و فى الحملة الفرنسيه على مصر ، بعد كده اترقى ، و ساعد اخوه فى الاطاحه بالدايركتورية الفرنسية فى 1797. بعد ما بقى نابوليون قنصل اول ، رتب لاخوه انه يتجوز أورتينس دى بوهارنيه ، بنت مراته جوزفين من جوزها الاول ، الجوازه اللى كان لويس و أورتينس مجبورين عليها.

بعد معركة اوسترليتز فى ديسمبر 1805 ، نابليون بدا يخطط انه يعمل مجموعة من الدول الدميه حولين الامبراطوريه الفرنسيه و حط مجموعة من اخواته ملوك عليها ، فى حالة هولاندا ، نابليون كان مش عاجبه محاولات الجمهوريه البتافيه ، اللى كانت دولة دمية الجمهوريه الفرنسيه الاولى عملتها فى النيديرلاند، الاستقلال و متبقاش تابعة لفرنسا ، فعشان يسيطر اكتر على النيديرلاند و اعلن اخوه ملك هولاندا فى 5 يونيه 1806. نابليون كان عايز اخوه يبقى زى حاكم فرنساوى على هولاندا و ملك بالاسم بس بياخد تعليمات من فرنسا ، بس لويس كان بيحاول ياخد شوية استقلاليه بهولاندا و يبقى حاكم مستقل ، و حتى ابتدى يتعلم هولندى عشان يتكلم لغة الشعب اللى بيحكمه ، اللى احترمه بالرغم ان الهولاندى بتاعه مكنش كويس ، و خلى لغة البلاط الملكى هولاندى مش فرنساوى و اجبر كل اللى فى البلاط انهم يتنازلوا عن جنسيتهم الفرنساويه ، اللى مراته أورتينس دى بوهارنيه رفضته و كانت قاعده فى فرنسا مع اولادهم، و اتدخل بنفسه فى حل ازمات و كوارث طبيعية زى الفيضان اللى حصل فى هولاندا سنة 1809، و ده اللى خلى الشعب يحبه و يديله لقب "لويس الطيب" Louis the Good. لويس كان رافض سياسة اخوه اللى كانت بتجر هولاندا لازمة اقتصاديه كبيره بسبب حروبه مع بقية دول اوروبا و تبعية هولاندا لفرنسا فى سياستها الخارجيه ، و بسبب كده دخل فى خلافات كبيره مع اخوه نابليون اللى وصلت لدرجة ان نابليون اقترح عزل لويس عن عرش هولاندا و تنصيب ابنه نابليون لويس بونابرت ، اللى كان فى فرنسا ، ملك هولاندا ، و ده اللى لويس رافضه ، ده خلى نابليون يغزوا هولاندا و ينصب نابليون لويس بونابرت ملك على هولاندا بالعافية فى 1 يوليه 1810 و هروب لويس بره هولاندا. فى 9 يوليه 1810 ، بعد 10 ايام بس من الغزو ، نابليون اعلن ضم هولاندا لفرنسا بشكل رسمى.

بعد غزو هولاندا ، امبراطور النمسا فرانسيس الاول اداله لجوء عشان يعيش هناك بعد ما ساب هولاندا. طلب اكتر من مرة من ويليام الاول ملك النيديرلاند انه يسمح له يزور هولاندا ، بس رفض. فى عهد ويليام التانى اتسمح له يزور هولاندا فى 1840 ، و فى الزيارة دى الهولانديين رحبوا به.


</doc>