<doc id="573" title="روبى" url="https://arz.wikipedia.org/wiki?curid=573">
روبى

روبي، مغنيه وممثله مصريه، اسمها الحقيقى رانيا حسين محمد توفيق، اتولدت فى المنيرة. درست القانون فى جامعة بني سويف. وكانت بتقدم برامج فنية فى قناة دريم والمحور المصرية. اول ظهور ليها كان من خلال دور ليها فى فيلم "فيلم ثقافي" سنة 2000 وكان دور صغير جدا ظهرت فى شوية مشاهد وظهر اسمها فى التترات رانيا حسين.

روبي أثارت الجدل من ساعة ظهور اول كليب ليها "إنت عارف ليه" (2003) اللى اتصور فى كوبا. عملت اول أدوارها فى فيلم فيلم ثقافي وبعدها اشتغلت فى فيلم سكوت حنصور من اخراج الراحل يوسف شاهين فى (2001) اللى اختارلها اسم الشهرة روبي، وعملت فيه دور بولا بنت لطيفه فى الفيلم. المخرج شريف صبري هو اللى كان بيرعاها فنيا من ساعة ما قدمها فى أولى كليباتها "إنت عارف ليه"، وكمان اخرج وانتج اول بطولة سينمائية ليها وهو فيلم بعنوان "سبع ورقات كوتشينة" لحد ما انتهى العقد بينها وبين شركة شريف صبري للانتاج فى 2007. منتجها ومنظم حفلاتها الجديد هو رجل الاعمال وليد مصطفى اللى اشترى حق التصرف فيها فنيا من مكتشفها شريف صبري بعد ما انتهى عقده معاها.

ف سنة 2009 روبي بعدت شوية عن الساحة الفنية عشان تكمل دراستها ف كلية الحقوق جامعة بني سويف. ودة كان نفس اللى عملته الفنانة المصرية زبيده ثروت فزبيده ثروت اعتزلت الفن مؤقتا سنة 1963 لمدة ست سنين عشان تتفرغ لتكملة دراسة القانون وتتفرغ لرعاية اسرتها ورجعت للتمثيل سنة 1969. الانتقادات وتعليقات الناس مسبتهاش خلال فترة دراستها، ففيه صحف قالت ان فيه مشاكل حصلت فى الكلية عشان روبي كانت بتحضر الامتحانات بلبس "مثير" واللي خلى مشاكل تحصل مع حرس الجامعة انهم منعوها تخش على حسب اللى قالته الصحف.

حصل كلام وجدل كتير لما انضمت لنقابة الموسيقيين وفيه ناس اتهمت حسن ابو السعود نقيب الموسيقيين بحاجات كتير وفيه اشاعة طلعت انها انضمت للنقابة بسبب انها دفعت 50 الف جنية لصندوق معاشات واعانات النقابة وعشرتلاف جنية رسم للنقابة عن فيلم 7 ورقات كوتشينة. وحلمي بكر اعترض على انضمامها للنقابة. نبيه الوحش المحامي رفع قضية ضد ابو السعود عشان كان معترض على انضمام روبي لنقابة المهن الموسيقية عام 2004 ومعرفش يوصل لحاجة ساعتها ومخدش حكم. وبسبب الموضوع دة شريف صبري اجل البومها مشيت ورا احساسي لحد ما المشكلة تخلص. وف سنة 2007 هيئة مفوضين الدولة فى محكمة القضاء الإداري بمجلس الدولة فى مصر طلعت قرار بإلزام حسن ابو السعود انه يشطب عضوية رانيا حسين محمد توفيق وشطب اسمها من جدول قيد النقابة، وكان دة نتيجة محاولات نبيه الوحش المستمرة فى المجال دة.

حلمي بكر قال -ف مقابلة مع وكالة الانباء الالمانية- ان عضوية روبي ف النقابة باطلة عشان اى لجنة قيد لاعضاء جديدة حسب لايحة النقابة لازم تتشكل من برة مجلس الادارة وبحضور النقيب او رئيس لجنة القيد. ولجنة قيد روبي كل اعضاءها من مجلس ادارة النقابة ورئيس لجنة القيد رضا رجب محضرش واعترض على اللى حصل.

صباح عبيد نقيب الفنانين السوريين اصدر قرار سنة 2007 بمنع روبي واليسا وهيفاء وهبي انهم يغنو فى سوريا. عبيد قال ان السبب هو "الحد من العري" زي ما قال. بعدها صباح عبيد استقال سنة 2008 وفيه مصادر فنية قالت انه اتعرض لضغوط بسبب قراراته المتلخبطة مع الفنانين التلات وغيرهم من الفنانين السوريين زي ميادة الحناوى و جورج وسوف اللى هددهم بشطبهم من النقابة عشان اتاخروا فى انهم يسددوا الرسوم النقابية السنوية.





مسلسل ( سجن النسا ) بدور (رضا بيومي)


</doc>