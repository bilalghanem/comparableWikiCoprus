<doc id="95034" title="التنظيم (لبنان)" url="https://arz.wikipedia.org/wiki?curid=95034">
التنظيم (لبنان)

حركة المقاومه اللبنانيه المعروفه بإسم التنظيم , هى جماعه سياسيه قوميه لبنانيه و ميليشيا مسلحه بدأها عدد من الناشطين اليمينيين المسيحيين فى اواخر الستينات و انضمت خلال الحرب الاهليه لائتلاف احزاب اليمين المسيحي المعروف بإسم الجبهه اللبنانيه فى مواجهة احزاب اليسار و القوميين العرب .

التنظيم ظهر لأول مره سنة 1969 على ايد مجموعه من الشباب الكتائبيين اللى كانوا رافضين اتفاق القاهره 1969 , و ده خلاهم ينفصلوا عن حزب الكتايب اللى كان رافض وقتها تسليح المسيحيين اللبنانيين للدفاع عن لبنان ضد اللى اعتبروه "خطر فلسطيني" . المجموعه المنشقه عن الكتايب كانت بقيادة عباد زوين , و كان افرادها كلهم من الكتائبيين القدام اللى ساعدوا كميل شمعون وقت ازمة 1958 . عباد زوين و مجموعته بدأوا التجهيز للتنظيم من سنة 1970 قبل الحرب الاهليه ما تبدأ بخمس سنين , و فتحوا اول مقر ليهم فى حي الاشرفيه فى بيروت و بدأوا فى تجنيد المتطوعين و تدريبهم و تسليحهم . كوادر التنظيم كان اغلبها من الطبقه المتوسطه اللى اتعلموا تعليم كويس , و ده ساعدهم على تكوين جناح سياسي تحت اسم "حركة الارز".
اللوجو بتاع التنظيم هو خريطة لبنان مكتوب عليها "تحبه , إعمل له" . ديزاين اللوجو ظهر للمره الاولانيه فى السبعينات خلال حملة التنظيم لإعادة اعمار قرية كفار شوبا الجنوبيه بعد ما تم قصفها من الاسرائيليين . القريه اغلب سكانها من المسلمين و ده بشكل ما ممكن يعكس توجه علماني عند التنظيم . لكن حركة التنظيم على الارض و تكوين افرادها اللى كلهم من المسيحيين الموارنه متعارضه مع التوجه العلماني اللى باين من اللوجو.

من اول ما بدأت ميليشيا التنظيم و هى رافضه لنمط القياده المركزيه اللى كان بيميز طريقة عمل الاحزاب اللبنانيه التقليديه , و عشان كده شكلوا هيئة منتخبه للقياده , اعضاءها بيتغيروا كل شويه و سموها "المجلس القيادي" . لكن الهيكل التنظيمي ده ما منعش من ظهور شخصيات قياديه مسيطره زي الدكتور فؤاد الشمالي سنة 1972 و اللى جه من بعدو المحامي جورج عدوان سنة 1973 . 
التنظيم اشرف على تجنيد و تدريب و تسليح متطوعين مسيحيين كتير , و كان بيموّل و بيدير عدد من معسكرات التدريب فى منطقة كسروان الجبليه بالتعاون مع حزب الكتايب . و بنهاية السبعينات كان تم تدريب اكتر من 15000 متطوع و متطوعه فى معسكرات التنظيم , بس اغلبهم كان بينضم لميليشيات مسيحيه تانيه غير ميليشيا التنظيم بسبب ضعف التمويل بالمقارنه بتمويل الميليشيات التانيه , و كمان بسبب الطبيعه الخاصه للتنظيم اللى كان بينقي احسن العناصر من المتطوعين . بشكل خلّا التنظيم مشهور بإنه كان بيوقع من صفوفه اقل عدد من القتلى و الاصابات , و انه كان دايماً بيقدر يقوم بالمهمات الصعبه اللى كانت الميليشيات التانيه مابتقدرش تقوم بيها.
فى اوائل السبعينات التنظيم كان بيستقبل دعم مالي و اسلحه من حزب الكتايب و الجيش اللبنانى الرسمي , بشكل خلّا بعض المراقبين يرجحوا ان التنظيم بيضم اسامي فى قيادة الجيش اللبنانى نفسو . و مع قيام الحرب الاهليه , اعضاء التنظيم كان بيحاربوا كأنهم وحده للعمليات الخاصه بتتحرك حسب متطلبات المهمه . و كانوا على درجه عاليه جداً من التدريب و المهنيه و الانضباط , لدرجة انهم كانوا الفريق الوحيد فى الحرب الاهليه اللى خرج من غير مكاسب على الارض سواء مناطق نفوذ او غنايم (باستثناء ميليشيا حراس الارز) . التنظيم كمان كانوا مشهورين انهم الفريق الوحيد اللى ماتورطش فى تجارة المخدرات زي اغلب الفرق التانيه فى الحرب.

التنظيم كان بيضم مقاتلين من خلفيات حزبيه مختلفه , و عشان كده كانوا بيعتقدوا ان اللى بيوحدهم هو حريه و سيادة و تعددية لبنان كوله لكل اللبنانيين . لكن الحقيقه ان تكوين التنظيم كان من المسيحيين الموارنه , و كانوا قوميين فينيقيين بشكل متطرف , و كانوا ضد الوجود الفلسطيني و العربي عموماً فى لبنان , و بالتبعيه كانوا رافضين القوميه العربيه .
التوجه الايديولوجي للتنظيم كان مشابه فى تطرفه لحراس الارز , و وصلوا فى بعض الاحيان لكتابة المراسلات باللغه اللبناني المكتوبه بالحروف اللاتيني لمقاومة العروبه و التعريب.

ميليشيا التنظم قامت بدور مساعد للجيش اللبناني فى عملية السيطره على المسلحين الفلسطينيين فى مخيم برج البراجنه فى مايو 1973 . لكن البدايه الحقيقيه للتنظيم كمليشيا مستقله كانت فى الحرب الاهليه اللبنانيه نفسها اللى خاضوا فيها معارك شرسه اهمها معركة الفنادق . اعضاء التنظيم كانوا من ضمن الميليشيات المسيحيه اللى قامت بمدبحة الكرنتينا و مدبحة تل الزعتر , و ده لفت الانتباه ليهم فى اول الحرب بسبب مستوى كفاءتهم القتاليه اللى خليتهم جزء مهم من الجبهه اللبنانيه على الرغم من ان عددهم وقتها مكانش يكمل 200 مقاتل . و فى يناير 1976 بعد تفكك الجيش اللبنانى الرسمي , ميليشيا التنظيم قامت بحمله لحماية و تأمين القواعد العسكريه و مباني الجيش المهجوره اللى كان من ضمنها وزارة الدفاع اللبنانيه , و دي كانت فرصه لمضاعفة مخزون السلاح و ضم العناصر الهربانه من الجيش النظامي لصفوف التنظيم . 
و فى مارس 1976 كان عدد اعضاء مليشيا التنظيم وصل 1500 مقاتل مدعومين بعدد من المدرعات و الاسلحه التقيله و عربيات الجيش . و ده سمح لميليشيا التنظيم بمساحه اكبر فى الحركه , و ساعدهم على لعب دور مؤثر فى المعارك الشرسه خلال حرب الجبل . و سنة 1977 انضموا رسمياً كجزء من القوات اللبنانيه بقيادة بشير الجميل و كان ليهم دور قوي فى طرد الجيش السوري من بيروت الشرقيه فى فبراير 1978.

ميلشيات لبنان


</doc>