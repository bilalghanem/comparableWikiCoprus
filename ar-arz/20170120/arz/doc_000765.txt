<doc id="86543" title="مملكة هولاندا" url="https://arz.wikipedia.org/wiki?curid=86543">
مملكة هولاندا

مملكة هولاندا (هولندى:Koninkrijk Holland ، ) كانت مملكة موجوده فى النيديرلاند من 1806 لحد 1810 . مملكة هولاندا كانت فى الاساس مملكة دمية ، عملها نابوليون الاول ، امبرطور فرنسا ، كبديل عن الجمهوريه البتافيه ، اللى كانت دولة دمية الجمهوريه الفرنسيه الاولى عملتها فى النيديرلاند. نابليون كان كان مش عاجبه محاولات الجمهوريه البتافيه للاستقلال و متبقاش تابعة لفرنسا ، فعشان يسيطر اكتر على النيديرلاند و اعلن اخوه لويس بونابرت ملك هولاندا فى 5 يونيه 1806 . نابليون كان عايز اخوه يبقى زى حاكم فرنساوى على هولاندا و ملك بالاسم بس بياخد تعليمات من فرنسا ، بس لويس كان بيحاول ياخد شوية استقلاليه بهولاندا و يبقى حاكم مستقل ، و حتى ابتدى يتعلم هولندى عشان يتكلم لغة الشعب اللى بيحكمه ، اللى احترمه بالرغم ان الهولاندى بتاعه مكنش كويس ، و خلى لغة البلاط الملكى هولاندى مش فرنساوى و اجبر كل اللى فى البلاط انهم يتنازلوا عن جنسيتهم الفرنساويه ، اللى مراته أورتينس دى بوهارنيه رفضته و كانت قاعده فى فرنسا مع اولادهم، و اتدخل بنفسه فى حل ازمات و كوارث طبيعية زى الفيضان اللى حصل فى هولاندا سنة 1809، و ده اللى خلى الشعب يحبه و يديله لقب "لويس الطيب" Louis the Good. لويس كان رافض سياسة اخوه اللى كانت بتجر هولاندا لازمة اقتصاديه كبيره بسبب حروبه مع بقية دول اوروبا و تبعية هولاندا لفرنسا فى سياستها الخارجيه ، و بسبب كده دخل فى خلافات كبيره مع اخوه نابليون اللى وصلت لدرجة ان نابليون اقترح عزل لويس عن عرش هولاندا و تنصيب ابنه نابليون لويس بونابرت ، اللى كان فى فرنسا ، ملك هولاندا ، و ده اللى لويس رافضه ، ده خلى نابليون يغزوا هولاندا و ينصب نابليون لويس بونابرت ملك على هولاندا بالعافية فى 1 يوليه 1810 و هروب لويس بره هولاندا. فى 9 يوليه 1810 ، بعد 10 ايام بس من الغزو ، نابليون اعلن ضم هولاندا لفرنسا بشكل رسمى.


</doc>