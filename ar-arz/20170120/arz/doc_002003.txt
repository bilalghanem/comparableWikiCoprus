<doc id="3080" title="فريدريك التانى" url="https://arz.wikipedia.org/wiki?curid=3080">
فريدريك التانى

فريدريك التانى - Frederick II - ( اتولد سنة 1194 - إتوفى سنة 1250 ). من أباطرة ملوك الالمان. امبراطور الامبراطوريه الرومانيه المقدسه و حفيد فريدريك الاول المعروف بإسم فريدريك بارباروسا. نشأ فى سيسيليا و إتوج امبراطور سنة 1220 و عمل إصلاحات كتيره. قاد الحمله الصليبيه الساته و نزل فى عكا على راس جيش صغير بيتكون من 600 فارس، و ده بيبين إنه ما كانش ناوى يشن حرب بجد. وقع إتفاقية سلام مع الملك الكامل محمد سلطان مصر بمقتضاها اتسلم بيت المقدس مقابل وقف الحرب و الوقوف مع الكامل ضد اعداءه. إتوج ملك فى بيت المقدس سنة 1229 فقامت ضجه عملها المتطرفين فى اوروبا و سوريا ضده و ضد الملك الكامل اللى اعتبرو السلام و وقف الحروب و نزيف الدم استسلام و تفريط فى القضيه. حصلت اشتباكات بينه و بين بابا الكاتوليك و طرده البابا من الكنيسه. فريدريك كان متقدم على عصره و عقليته كات متطوره جداً، و إتلقب بـ " إعجوبة العالم ". كان بيتقن لغات كتيره من ضمنها العربي، و درس الطب و الفلك و الرياضيات و الشعر. بيتقال إنه هو اللى حذر الصالح أيوب سلطان مصر من إن لويس التاسع ملك فرنسا ناوي يشن حمله صليبية على مصر (الحمله الصليبيه السابعه).

خلصت الحمله الصليبيه الخامسه على مصر و المعروفه بإسم حملة جان دى برين بالفشل و اتعملت هدنه بين مصر و الصليبيين لمدة تمن سنين. لكن فى الغضون دى وصلت دمياط سفن عليها عسكر ألمان. السفن دى كان بعتها فردريك التانى كمدد لمساعدة جيوش الحمله الخامسه لكن وصلت متأخره بعد ما المفاوضات كانت خلصت و اتوقعت اتفاقية الهدنه فإحترمت القوات الالمانيه الاتفاقيه و ما دخلتش فى معارك و خلصت الحرب و انسحب الصليبيين من مصر بالكامل فى سبتمبر 1221.

سنة 1228 طلع فريدريك التاني امبراطور الامبراطوريه الرومانيه المقدسه على راس حمله صليبيه صغيرة هيا الحمله الصليبيه الساته بتتكون من 600 فارس بس - و ده بيبين إنه ما كانش ناوي يحارب بجد - ونزل عكا ، فبعت له الملك الكامل رسوله " فخر الدين يوسف بن الشيخ " عشان يتفاوض معاه .

معاهدة فردريك - الكامل هى اتفاقية سلام عملها فردريك التانى ( Frederick II ) امبراطور الامبراطوريه الرومانيه المقدسه و الصقليتين مع الملك الكامل محمد بن العادل سلطان مصر فى 18 فبراير 1229.



</doc>