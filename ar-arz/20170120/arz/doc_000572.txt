<doc id="29766" title="شلومو بن أمى" url="https://arz.wikipedia.org/wiki?curid=29766">
شلومو بن أمى

شلومو بن أمى - Shlomo Ben-Ami - بالعبرى: שלמה בן עמי - ( اتولد فى اصيله، المغرب، 17 يوليه 1943 )، مؤرخ واستاذ جامعى و دبلوماسى و سياسى اسرائيلى كبير. اتولد فى المغرب سنة 1943 و هاجر على اسرائيل سنة 1956. درس تاريخ فى جامعة تل ابيب و اشتغل فى الجامعه استاذ للتاريخ و بقى عميد مدرسة التاريخ من 1982 ل 1986. اتخصص فى التاريخ الاسبانى و فى سنة 1983 كتب بيوجرافيا عن الجنرال بريمو دى ريبيرا General Primo de Rivera اللى حكم اسبانيا من 1923 ل 1930 و بتعتبر البيوجرافيا احسن عمل اتكتب فى الموضوع. اتجه شولومو لدراسات تواريخ اسرائيل و الشرق الأوسط لكن فضل مهتم بتاريخ اسبانيا.

من 1987 ل 1991 كان سفير لإسرائيل فى اسبانيا، و فى 1996 انتخب عضو فى الكنيسيت الاسرائيلى ضمن لستة حزب العمال. و فى 1999 اتعين وزير للامن الداخلى فى حكومة ايهود باراك كمسئول عن البوليس الاسرائيلى ، و فى سنة 2000 بقى وزير خارجية اسرائيل. دلوقتى شلومو بن أمى نايب رئيس مركز توليدو الدولى للسلام Toledo International Centre for Peace و هو مركز عالمى من مبادئه المشاركه فى منع اللجؤ للعنف فى المشاكل الدوليه ، و تدعيم السلام فى اطار احترام حقوق الانسان و القيم الديموقراطيه.

من اخر مؤلفاته كتاب " خدوش الحرب، جراح السلام: التراجيديا الاسرائليه-العربيه Scars of War, Wounds of Peace: The Israeli–Arab Tragedy " اللى اتنشر فى لندن سنة 2009 وصحح فيه معلومات و انتقد حاجات.

شلومو بن أمى ساند حزب ماريتز الاسرائيلى فى انتخابات الكنيست سنة 2009.



</doc>