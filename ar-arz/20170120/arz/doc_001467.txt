<doc id="4867" title="اصل الحياه" url="https://arz.wikipedia.org/wiki?curid=4867">
اصل الحياه

التوالد الذاتي (‏ Abiogenesis, ‏‏ ,‏ ,‏ ‏;‏ ‏)‏ او اصل الحياة فى مجال العلوم الطبيعية، هو دراسة ازاي الحياة على الارض ممكن تكون نشأت او جت من مادة غير حية او جماد. ولازم ننتبه كويس للفرق بين التوالد الذاتي وبين التطور، لان التطور هو دراسة التغيرات اللى بتحصل للكائنات الحية على مر الزمان. الاحماض الامينيه، واللي عادة بيطلق عليها "وحدات بناء الحياة" بتكون موجودة فى الطبيعة بشكل تلقائي، وده بسبب تفاعلات كيميائية ملهاش علاقه بالحياة. وفي كل الكائنات الحية، بتكون الاحماض الامينية متنظمه فى شكل بروتينات، وتركيب البروتينات بيتم بواسطة الاحماض النوويه. وبكده يكون البحث فى مسألة اصل الحياة هو البحث عن ازاي جت اول احماض نووية للوجود.

شوية من الحقايق عن اصل الحياه مفهومه كويس، وشوية تانيين لسه موضع بحث لغاية دلوقتي. اول الكائنات الحيه اللى ظهرت على الارض كانت الكائنات اللى بتتكون من خليه واحده نواتها بدائيه ، وظهرت لاول مره من حوالي 4 بليون سنه تقريبا، يعني بعد حوالي كام ميت مليون سنه من تكون الارض نفسها. قبل حوالي 2.4 بليون سنة كانت نسبة النظائر المستقرة ل الكربون والحديد والكبريت بتبين نشاط الكائنات الحية على المعادن والرواسب اللاعضويه، والعلامات او الادلة الجزيئية البيولوجيه بتدل على حدوث عملية التمثيل الضوئي، وده بيدل على ان الحياه على الارض كانت منتشره بشكل واسع من قبل الوقت ده.

من ناحيه تانيه، التسلسل الدقيق للأحداث الكيميائية اللى ادت لتكون اول أحماض نووية لسه مش معروف. فيه بعض الافتراضات اللى تم اقتراحها عن الحياه البدائيه، و من ابرز الافتراضات دي هى نظرية عالم الحديد والكبريت (التمثيل الغذائي من غير الجينات)، و كمان فرضية عالم RNA ( أشكال الحياة اللى فيها RNA).

لحد اول القرن التسعتاشر كان الناس معتقدين باستمرار التوالد الذاتي للحياة من الاشياء غير الحية. وعلى العكس من كده كان الاعتقاد موجود بان شكل من اشكال الحياة بينشأ عن شكل تاني مختلف من اشكال الحياة بيتسمى (زي مثلا نشوء النحل من الزهور).

النظريات الكلاسيكية عن اصل الحياة، المعروفة دلوقتي بالتوالد العفوي او التلقائي، بتقول ان الكائنات الحية المركبة بتنشأ من المواد العضوية المتحللة. وحسب ما قال ارسطو ان حقيقة تولد الحياة من الجماد ممكن ملاحظتها بسهولة فى الطبيعة زي نشوء اليرقات من الندى اللى بيقع على النباتات، والبراغيت من المواد المتعفنة، والفيران من القش القذر، والتماسيح من الجذوع المتعفنة فى قاع المايه، وهلم جرا.

فى القرن السبعتاشر بدات الافتراضات دي تبقى موضع شك، زي مثلا فى سنة 1646 لما نشر سير توماس براون الموسوعة بتاعته اللى سماها بسيودودوكسيا إبيديميكا او (تحقيقات فى الكتير جدا من المعتقدات والحقايق الشائعة المفترضة) واللي هاجم فيها المعتقدات الخاطئة والغلطات الشائعة. لكن استنتجاته ما اتقبلتش على نطاق واسع. الكسندر روس واحد من اللى عاصروه كتب يعترض على كلامه وقال: ان الشك فى حاجة زي (التوالد الذاتي) هو شك فى المنطق والعقل والتجربه، واذا كان عنده شك فى كده خليه يروح مصر ويشوف الغيطان اللى مليانه بالفيران اللى اتولدت من طين النيل وسببت مصيبه للسكان.

الاكتشاف اللاحق للكائنات الدقيقة عزز الاعتقاد فى التوالد الذاتي. وبالرجوع لسنة 1546، وضع الدكتور جيرولامو فراكاستورو نظريته اللى بتقول ان الامراض الوبائية بتسببها جسيمات غير مرئية دقيقة "جراثيم". ورغم كده فهو مأكدش على أن "الجراثيم" دي ممكن اعتبارها كائنات حية، وبغض النظر عن كده، نظرياته مكانتش مقبولة على نطاق واسع فى الوقت ده. لكن كل ده اتغير سنة 1665، لما نشر روبرت هوك اول رسومات لكائن دقيق (و يرجع له الفضل كمان فى تسمية الخلية، واللي اكتشفها وهو بيلاحظ عينات فلينية). وبعد هوك وفى سنة 1676 قام أنتوني فان ليوينهويك برسم ووصف الكائنات الدقيقة اللى دلوقتي بيعتقد أنها كانت البروتوزوا والبكتيريا. ادت الاكتشافات دي لتجديد الاهتمام بالعالم المايكروسكوبي. وكتير شافو ان وجود الكائنات دي يعتبر دليل على التوالد الذاتي، لانها بسيطة التركيب جدا بدرجة متسمحلهاش بالتكاثر الجنسي، ومكانوش لسه اكتشفو التكاثر اللاجنسي اللى بيحصل عن طريق انقسام الخلايا.

اول دليل دامغ ضد التوالد الذاتي كان سنة 1668 لما اثبت الايطالي فرانشيسكو ريدى ان مفيش يرقات بتظهر فى اللحمة اذا منعنا الدبان من انه يحط بيضه فيها.



</doc>