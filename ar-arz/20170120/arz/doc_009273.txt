<doc id="13365" title="فؤاد عزيز غالى" url="https://arz.wikipedia.org/wiki?curid=13365">
فؤاد عزيز غالى

فؤاد عزيز غالى ، الفريق ، ( المنيا ، 1927 - 2000 )، قائد عسكرى مصرى كبير شارك فى حرب اكتوبر 73 و قاد الفرقه 18 مشاه اللى حررت مدينة القنطره شرق من القوات الاسرائيليه يوم 7 اكتوبر. حصل على وسام نجمة الشرف.

اتولد فؤاد عزيز غالى فى المنيا فى صعيد مصر ، وبعد ما خلص دراسته الثانويه كان عايز يدخل كلية الطب لكن شاءت الظروف انه يدخل الكليه الحربيه فى القاهره عشان يخدم فى الجيش المصرى. بعد ما اتخرج شارك فى حروب 1948 و 1956 و فى حرب 1967 كان رئيس لعمليات الفرقة التانية مشاه.

فى حرب اكتوبر 1973 قاد الفرقه 18 مشاه و اتكلف بعبور قناة السويس بقواته فى منطقة القنطره و تدمير النقط الاسرائيليه فيها فقام بالمهمه على اكمل وجه. بعد عبور قناة السويس استولى على نقط حصينه فى القنطره واحد و بعدين استولى على ست نقط حصينه و راس كوبرى و قدر يصد هجوم اسرائيلى و دمر 37 دبابه فى القنطره تلاته و حاصر القنطره شرق لغاية ما اقتحمها يوم 7 اكتوبر وقت المغربيه وحررها و حافظ عليها طول فترة الحرب و ما قدرش الاسرائيليين يستردوها منه و قدر يأمن منطقة شمال قناة السويس من القنطرة لغاية بورسعيد و يتصدى ببساله لكل هجمات الاسرائليين المضاده و لعب دور فى اسر كتيبه اسرائيليه مدرعه كامله بما فيها قائدها عساف ياجورى .

فى 12 ديسمبر 1973 اتعين قائد للجيش التانى الميدانى و اتكرم عسكرياً و اخد وسام نجمة الشرف.

بعد توقيع اتفاقية السلام و استردت مصر بقية سينا اتعين محافظ لجنوب سينا وفضل فى المركز ده لغاية ما طلع على المعاش سنة 1983 ، لكن فضل نشيط فى حضور الندوات و القاء المحاضرات العسكريه.


</doc>