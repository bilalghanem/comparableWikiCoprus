<doc id="5240" title="القدس" url="https://arz.wikipedia.org/wiki?curid=5240">
القدس

القدس او بيت المقدس ، او اورشليم ، بالعبرى: يِروشالَيم יְרוּשָׁלַיִם ، مدينه فى وسط فلسطين الحاليه فوق تل صخرى من تلال منطقه اسمها " يهودا ". سكنها اليهود من ازمنه قديمه. ليها اهميه دينيه عند اتباع الديانات الابراهيميه التلاته:اليهوديه و المسيحيه و الاسلام. فيها حائط المبكى اللى بيعتبره اليهود انه مبنى من حجاره اتاخدت من هيكل سليمان ، و فيها القبر المقدس اللى بيعتبر المسيحيين ان المسيح اتدفن فيه ، و فيه قبة الصخره و المسجد الاقصى اللى المسلمين بيعتبروه المكان اللى اسرى ليه النبى محمد و كان اول القبلتين.

القدس متقسمه قسمين : القدس القديمه و القدس الجديده. الاولى حواليها سور بناه السلطان العثمانلى سليمان القانونى سنة 1541. القدس فيها كنايس و اديره للطوايف المسيحيه المختلفه. بيتقال ان تاريخها بيرجع للقرن الخمستاشر قبل الميلاد و فى التاريخ التوراتى كانت عاصمة الملك داود و ان ابنه سليمان بنى فيها هيكله المعروف بـ هيكل سليمان. استرجعت مجدها بعد ما الامبراطور قسطنطين الاول اعتنق المسيحيه. فتحها المسلمين سنة 638 و اخدوها من البيزنطيين و فتحها الصليبيين فى 15 يوليه 1099 وقت الحمله الصليبيه الاولى و بقت عاصمة مملكة بيت المقدس اللى كانت بتضم مدن تانيه منها عكا و يافا و غيرها. استردها المسلمين تانى على ايد صلاح الدين الأيوبى فى 2 اكتوبر 1187 ، و وقعت فى ايد الامبراطور فريدريك التانى عن طريق اتفاقية سلام مع الملك الكامل و استردها المسلمين تانى على ايد السلطان الصالح نجم الدين أيوب و الخوارزميه و فشل الصليبيين فى الاستيلاء عليها تانى بسبب تصدى الدوله المملوكيه فى مصر ليهم. بعد ما احتل الاترك العثمانليه المنطقه بقت تحت سيطرتهم لغاية مافى سنة 1917 استولى عليها الانجليز وقت الحرب العالميه الاولى و عملوها عاصمه ليهم فى منطقة فلسطين الجغرافيه وقت انتدابهم عليها و بعد ما خلص انتدابهم قامت حرب عليها و على منطقة فلسطين بين اليهود من جهه و العرب و مصر من جهه بعد ما رفض العرب قرار دولى من الامم المتحده بتقسيم منطقة فلسطين بينهم و بين اليهود اتعرفت بإسم حرب 48 و كانت من نتايج الحرب دى انها اتقسمت للقدس القديمه ( فى ايد العرب ) و القدس الجديده ( فى ايد اليهود ) و استمر الحال على كده لغاية ما قامت حرب 67 ووقعت القدس القديمه كمان فى ايد الاسرائيليين و ضموها و عملو القدس الموحده عاصمة دولتهم و فضل الوضع على كده لغاية النهارده.


</doc>