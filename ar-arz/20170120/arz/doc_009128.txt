<doc id="583" title="سيشوار" url="https://arz.wikipedia.org/wiki?curid=583">
سيشوار

السيشوار (كلمة فرنساوي séchoir معناها مجفف اختصار لكلمة Sèche-cheveux) هوّه جهاز كهربائي، بيشتغل بالكهربا او بالبطاريات، بيطلّع هوا سخن او بارد عشان ينشّف الشعر المبلول او بمعنى اصح يسرع ان الميّة اللى ف الشعر تتبخر. السشوار بيساعد على السيطرة اكتر على الشعر فى تسريحه عشان بيسرّع وبيتحكم ف تكوين روابط هيدروچينية مؤقتة ف كل شعرة، الروابط دي بتبقى قوية جدا بس مش على طول وحسّاسة للرطوبة وبعد الشعر يتغسل او يتبل بتروح.
اخترعوه ف اخر القرن التسعتاشر، اول موديل ليه عمله الكسندر ف. جودفوا فى الصالون بتاعه فى فرنسا. بس اول ظهور للسشوار البيتى اللى بيتمسك فى الايد كان سنة 1920

معظم الموديلات بتشتغل عن طريق سلك ملفوف ليه مقاومة كهربائية عالية بيسخن بسرعة بالكهربا. وبيبقى فيه مروحة الهوا اللى بييجي منها بيعدى على السلوك السخنا فبيطلع ف الاخر هوا سخن ينشف الشعر، عنصر التسخين (سلك النيكروم) فى معظم السشوارات بيبقى عريان (مكشوف) وبيبقى ملفوف حوالين جسم عازل، والنيكروم بيبقى عنصر التسخين عشان موصل ضعيف للكهربا وعشان مبيتاكسدش بالتسخين.

استخدام السشوار ممكن يسبب ان الشعر يقع، لو السشوار اشتغل على السخن واتقرب من فروة الراس ممكن يحرء بصيلات الشعر ومتطلعش مكانها تانى.


</doc>