<doc id="18720" title="متحف الفن الاسلامى" url="https://arz.wikipedia.org/wiki?curid=18720">
متحف الفن الاسلامى

متحف الفن الاسلامى يعتبر من اقدم متاحف القاهره و عمره اكتر من قرن. تولدت فكرة انشاء المتحف فى عهد اسماعيل باشا بإقتراح من المهندس سالزمان لكن التنفيذ بدأ فى عهد الخديوى عباس حلمى التانى الذي كان معروفا بحبه للفنون و الاداب.

بدأ تكوين المتحف سنة 1889 بحفظ التحف فى الايوان الشرقى لجامع الحاكم بأمر الله و كان عدد التحف و الاثار التى تجمعت وقتها 7028 قطعة ، التحف تم جمعها من الملوك و الامرا و رجال الدوله و من الحفائر الاثريه.
بدأ بنا المتحف سنة 1899 و فى ديسمبر 1903 فى عهد الخديوى عباس حلمى التانى انتهى البناء و افتتح بعد ما انتقلت إليه التحف التى وصل عددها لحوالى 102 الف قطعة.

فى سنة 1952 بقى اسم المتحف " متحف الاثار الاسلاميه " لإن المتحف بقى فيه جنب التحف و الاثار المصريه تحف و حتت اثريه كمان من ايران و تركيا و الاندلس و شبه القاره الهنديه.

بيحتوى المتحف على كذا قسم من ضمنها المخطوطات و السلاح الخزف و النسيح و السجاد ، و فيه قاعات للفن الاموى و العباسى و الفاطمى و الايوبى و المملوكى. و بتبين الاثار المعروضه ازاى مصر كانت متطوره و متقدمه فى فترة العصور الوسطى.

من الفن الفارسى المعروض سجاد نادر من تبريز و شيراز و اصفهان ، و من تركيا معروضه حتت فنيه قيمه من الخزف و السجاد. و من الاندلس فيه حتت قيشانى و تحف مزخرفه بالرسومات و الحروف الكوفيه الاندلسيه. و من شبه الجزيره الهنديه فيه معروضات من الفن الهندى المغولى ( الموغالى ) فيه اسلحه معروضه من تركيا و من عصر محمد على باشا ، و من ضمن السيوف القيمه المعروضه سيف السلطان العثمانى سليمان القانونى.

المتحف كان تم ترميمه و توسيعه سنة 1983 و افتتحه الرئيس حسنى مبارك سنة 1984. لكن فى سنة 2003 اتضح انه محتاج تطوير اكبر بسبب تكدس التحف و الاثار فإتقفل و ابتدت عملية تطوير جديده.

فى 24 اكتوبر 2010 احتفل فى مصر بإفتتاح متحف الفن الإسلامى بعد تطويره و بقى مزود بأحدث نظم العرض المتحفى و بقى بيعتبر أكبر متحف للفن الإسلامى فى العالم. عملية تطوير المتحف اخدت سبع سنين.



</doc>