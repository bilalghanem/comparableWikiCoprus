<doc id="32073" title="بزوغ الفجر" url="https://arz.wikipedia.org/wiki?curid=32073">
بزوغ الفجر

بزوغ الفجر هوا رابع و اخر روايه فى ملحمة الشفق اللى الفتها الكاتبة الامريكيه ستيفانى ماير. الكتاب مقسوم لتلت حتت او اجزاء, الاول و التالت بيتقال بكلام و منظور بيلا سوان اللى هيا بطلة الفصه و الجزء التانى بيتقال من منظور چاكوب بلاك المستئذب. الروايه, بتبدأ علطول بعد أحداث الروايه اللى قبلها اللى هيا الخسوف. بيلا و ادوارد بيعملوا حفلة جوازهم و وراهم چاكوب مكسور القلب و الخاطر بيهرب من الواقع و يتحول لهيئة الديب و يجرى بعيد. لما بيلا بتواجه الموقف الغير متوقع بتعمل اللى لازم يتعمل و بتاخد القرار الصعب بالتحول لمصاصة دماء عشان تنقذ حبها.

ماير خلصت الخطوط العريضه للكتاب فى 2003 , لكنه اتطور و اختلف لما كتبت قمر جديد و الخسوف مع ذلك الأحداث الرئيسيه و المؤثره فى الروايه ما اختلفتش. دار النشر خدت اجراءات معينه عشان تمنع تسرب الروايه زى مسلن انها قفلت المنتديات و مواقع النت الخاصه بالمعجبين و كمان وفرت للمعجبين ايميل مخصوص عشان بيعتوا عليه لو لاقوا اى تسريب على النت.

بزوغ الفجر نزلت فى 2 أغسطس 2008 فى حفلة نص الليل فى اكتر من 40 الف محل فى كل انحاء الولايات المتحده الامريكيه. الطبعه الاولانيه كانت 3,7 مليون نسخه, فى امريكا و انجلترا بس اتباع اكتر من 1,3 مليون نسخه فى اول 24 ساعه من سعت نزول الكتاب. الكتاب كان ناجح اوى و اكتر من 6 مليون نسخه اتباعوا فى 2008 و كان احسن تالت روايه اتباعت فى 2008 بعد الشفق و قمر جديد.

نقد الروايه كان انها متوسطة الجوده و لكنها اكتر روايه فى السلسله اثاره للجدل. ده كان عشان الروايه ناقشت مواضيع و حاجات اكتر نضج, و على الرغم من النقد اللى خادته إلا انها خدت احسن كتاب للاطفال فى المسابقه السنويه فى بريطانيا. اترجمت الروايه لاكتر من 38 لغه و اتباعت حقوق النشر فى اكتر من 50 دوله. الروايه اتعملت على فيلمين و اول واحد اتعرض فى 16 نوڤمبر 2011 و التانى فى نفس التوقيت 16 نوڤمبر 2012.
بزوغ الفجر مقسومه لتلت حتت: الاولانى بيتكلم عن جواز بيلا و رحلتها مع ادوارد عشان يقضوا شهر العسل فى جزيره خاصه اللى هيا جزيرة ايزمى على ساحل البرازيل. بعد اسبوعين هناك بتدرك بيلا و بتحس انها حامل و الجنين اللى جواها اكيد مش بشرى عشان الاب هوا ادوارد مصاص الدماء, بيكلموا كارليل و بسرعه بيرجعوا فوركس تانى عشان يشوفوا هيعملوا ايه فى اللى حصل ده. ادوارد اللى خايف جدا على حياة مراته و حبيبته بيلا بيقول ان الجنين ده عباره عن وحش و لازم يموت و بيحاول يقنعها انها تعمل عملية اجهاض لكنها بترفض و بتطلب مساعدة اخته روزالى اللى بتساعدها و بيقف معاها جوزها إيميت و كمان إيزمى اللى بتقف فى صفها. الجنين بينمو بسرعه غير طبيعيه فى رحم بيلا و عشان هوا مش بشرى بيتعب جسمها جامد.

الحته التانيه بتتقال من منظور چاكوب بلاك اللى اول ما بيسمع برجوع بيلا من السفر بيروح يشوفها و بيتفاجئ بشكلها و حالتها العجيبه و بيحكليه ادوارد اللى حصل و بيغضب چاكوب جامد و بيقوله ليه ما يتخلصش من الجنين و ينقذ حياة اللى بيحبها لكنه بيقوله ان ده ضد رغبتها و كمان نص عليته واقفه فى صفها و مش هيقدر يقف ضدهم او ضدها.چاكوب بيروح يقابل جماعته من الديابه اللى بيتخضوا جدا من اللى حصل و سام بيقول ان الخطر ده لازم يتم القضاء عليه و بالتالى فيه معركه كبيره هتقوم بين الديابه ونص غليظ عيلة كولين و اكيد هيكون فيه ضحايا من الطرفين. چاكوب بيقول انه مش مقتنع باسباب الهجوم ده وانهم لازم يستشيروا شيوخ القبيله(Quileute Tribe)قبل ما يعملوا اى خطوه لكن سام بيرفض و بيجبره انه يسمع كلامه و ينفذ اللى يقوله عليه(عشان هوا الديب الزعيم فى الجماعه الالفا ف ده بيديله سلطه فعليه على كل افراد الجماعه و السلطه دى محدش يقدر يعارضها خالص حتى لو كانت ضد رغبتهم), چاكوب اللى هوا الوريث الشرعى للزعامه بيقدر يقول لا و بيرفض و بيمشى عشان يحذر مصاصين الدماء من الخطر اللى جاى و بيمشى وراه ليا و سيث كليرووتر , بتتكون جماعة ديابه جديده و هيا جماعة چاكوب و بتقف جنب عيلة كولين ضد جماعة الديابة بتاعة سام. فى نفس الوقت الجنين جوا بطن بيلا بيكبر جدا و بتولد بيلا لكن الطفل من قوته بيكسر ضلوعها و كمان العمود الفقرى بتاعها و بتفقد كميه كبيره من دمها. عشان ينقذ حياتها ادوارد بيعض بيلا فى كل اجزاء جسمها و كمان بيحقنها بحقنه مليانه من سمه عشان السم يمشى فى مجرى الدم كله و يشفى الجراح المميته اللى حصلتلهاو بكده بتتحول بيلا لمصاصة دماء. چاكوب اللى كان موجود فى الولاده بيحاول يروح يقتل الوحش اللى هوا معتقد انه اتسبب فى موت بيلا لكنه اول ما بيشوف الطفله اللى فى ايد روزالى بيحصلوا وسم(رد فعل لا إرادى بيحصل فيه العثور على توأم الروح).

الحته التالته بتتقال من منظور بيلا و بيبتدى بالالام الرهيبه اللى بتتعرضلها فى فترة التحول من بشرى الى مصاص دماء. بعد ما بتخلص العمليه و بتبقى بيلا مصاصة دماء بتشوف بنتها اللى بتسميها رينيزمى(چاكوب طلع عليها اسم دلع نيسى) و بتتمتع بحياتها و قواها الجديده. فى مره بتروح تصطاد مع چاكوب و نيسى بتشوفها مصاصة دماء اسمها ايرينا اللى بتفتكر نيسى طفله خالده (اللى هوا طفل عادى اتحول لمصاص دماء لكن عشان الاطفال مش ممكن التحكم فيهم, صنع النوع ده من مصاصين الدماء ممنوع و عقوبته التدمير على اساس ان مصاصين الدماء ما ينفعش يتقتلوا ) القانون ده عمله و بيطبقه الڤولتورى اللى هما حكام مصاصين الدماء من اكتر من تلت الاف سنه. بعد ما ايرينا بتشرح و بتقول ليهم على الطفله بيقرروا انها خطر و لازم يتم القضاء عليها و كل اللى يقف معاها. فى محاوله منهم للنجاه من المصير اللى مستنيهم عيلة كولين بتحاول تجمع جماعات مصاصين الدماء من جميع انحاء العالم عشان يكونوا شاهدين معاهم على ان نيسى مش طفله خالده و يقفوا معاهم قدام الڤولتورى. لما بتحصل المواجهه بيقتنعوا ان نيسى حاجه جديده على عالم مصاصين الدماء و انهم مش طفله خالده و بيأمروا بقتل ايرينا فى التو و اللحظه و لكنهم مش عارفين ياخدوا قرار هل نيسى خطر على سر وجود مصاصين الدماء و لا لأ. فى الوقت ده بتوصل أليس و چاسبر اللى مشيوا قبل المواجهه بفتره و معاهم ناهول اللى هوا هجين بين مصاصين الدماء و بين البشر و بيقولوهم انه عمره 150 سنه و ان جنس الهجين مش بيمثل خطر على مصاصين الدماء و ان نيسى زيه. بيمشى الڤولتورى بعد ما بيقتنعوا بكلام ناهول و بيسيبوا علية الكولين فى سلام.
وصفت ماير الغلاف انه معبر جدن و قالت انها فرحانه بان الغلاف طلع بالشكل ده. الغلاف عباره عن كنايه لتقدم بيلا خلال السلسله كلها, ابتدت اضعف قطعه فى الشطرنج (العسكرى) و فى النهايه بقت اقوى قطعه (الملك). كمان لوحة الشطرنج بتلمح للمعركه اللى كانت فى نهاية الروايه بين الڤولتورى من جهه و عيلة كولين و صحابهم من جهه و اللى كانت معركة ذكاء و استراتيچيات مش معركة عنف و قتال.
العنوان بزوغ الفجر عباره عن اشاره لحياة بيلا الجديده كمصاصة دماء. اساسا ماير كان عندها رغبه فى تسمية الكتاب فجر دايم لكن العنوان مكنش اد كده و كمان هيا كانت عايزه تضيف حس كارثى عشان يكون معبر عن جو الروايه. سبب تانى لتسمية الكتاب بالاسم ده بالذات انه متناغم و ماشى مع سير الاحداث اللى بيدور حوالين يوم جديد و صحوه جديده لكن معاها كتير من مشاكل اليوم اللى قبله.
شركة الانتاج سميت انترتينمينت اعلنت فى نوڤمبر 2008 انها خدت حقوق عمل فيلم اخر كتاب فى السلسله. الروايه عشان كبيره اتعملت على جزئين, اول جزء اتعرض فى 16 نوڤمبر 2011 و الجزء التانى هيتعرض فى 16 نوڤمبر 2012. الجزء الاول نجح جامد و جاب اكتر من 650 مليون دولار فى الايرادات.


</doc>