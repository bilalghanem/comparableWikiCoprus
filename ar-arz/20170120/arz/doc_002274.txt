<doc id="24982" title="الغردقه" url="https://arz.wikipedia.org/wiki?curid=24982">
الغردقه

الغردقه Hurghada مدينه فى مصر بتطل على البحر الاحمر و تابعه لمحافظة البحر الاحمر و بتعتبر اهم مركز سياحى مصرى على ساحل البحرالأحمر و من أهم المراكز السياحيه فى مصر و الشرق الأوسط. الغردقه هى تانى اكبر مدينه مصريه بتطل على البحر الاحمر بعد مدينة السويس.

الغردقه كانت فى الاصل قريه صغيره بيرتاح فيها صيادين السمك من الجزيره العربيه و اتأسست كمدينه فى القرن العشرين و ابتدت تتوسع من سنة 1980 فى عهد الرئيس حسنى مبارك و اتبنى فيها مطار حديث و مرافق و بنيه تحتيه و قدرت تجذب مستثمرين اجانب و مصريين و اتبنت فيها اعداد كبيره من الاوتيلات و بقت المدينه مصيف للمصريين و منتجع سياحى للاجانب و بقت الحركه السياحيه للمدينه من أهم مصادر العملات الاجنبيه لمصر و سوق للعماله المصريه خاصة للمصريين من الصعيد.

اتطور مطار الغردقه و اتوسع و بقت بتوصله طيارات من القاهره و اسكندريه و طيارات شارتر سياحيه من نواحى اوروبا و غيرها.

الغردقه طولها حوالى 36 كم على ساحل البحر الاحمر و عدد سكانها حوالى 240.000 نسمه. و المدينه متقسمه على 3 اقسام ، " الدهار " و ده الجزء القديم من المدينه و فيه الاسواق و البازارات و المكاتب الحكوميه و البوسته العموميه و محطة الأوتوبيسات اللى بتوصل للقاهره رحلات الغردقة و المدن المصريه التانيه. و " سقاله " و ده مركز المدينه و بيجتازه طريق الشيراتون ( طريق الفندق ) اللى فيه اوتيلات من كل المستويات و النوعيات و مطاعم و محلات تجاريه وفى الجزء ده اتبنت منطقة " المارينا " اللى بترسى فيها اليخوت و اتحولت لمنطقه سياحيه حديثه فيها مطاعم مستواها راقى. الجزء التالت هو " الممشى " و ده احدث جزء فى المدينه و فيه اعداد كبيره من الأوتيلات و المطاعم و المحلات.

بعد ثورة 25 يناير 2012 و انتهاء عهد الرئيس مبارك اتدهورت حالة المدينه و قلت اعداد السياح الاجانب بعد ما زادت الشكاوى من الإهمال و قلة النظافه و انقطاع التيار الكهربى و حصول خناقات و مشاكسات بين البييعه السريحه فى الشوارع و وفدت على المدينه اعداد من اللى مش لاقيين شغل فى الصعيد و اتحولو لفئه طفيليه بيملو الرصفان لجذب السياح للمحلات بطريقه إلحاحيه مقابل عمولات بياخدوها من المحلات فبتحصل مضايقات للسياح الماشيين فى الشوارع. الفئه دى بتتسمى " الهجامه " و من الصور المسيئه للسياحه المصريه و وجه مصر الحضارى بشكل عام.


</doc>