<doc id="6126" title="حرية العقيده" url="https://arz.wikipedia.org/wiki?curid=6126">
حرية العقيده

حرية العقيدة هى حرية الانسان فى إعتناق الدين او المبدأ او الفلسفه اللى هو عايزها من غير ضغوط خارجيه و من غير تدخل من حد سواء افراد او جماعات او دوله. حرية العقيدة بتدى الانسان الحق الكامل فى ممارسة الدين اللى يختاره سواء فى السر او فى العلن ، و الحق فى ان ما حدش يفرض عليه دين او مبدأ معين ، او إنه يجبر على ممارسة طقوس الدين الخارجيه. وبتدى حرية العقيده للانسان الحق فى تغيير مبدأه او ديانته اللى اتولد عليها من غير اختياره او اللى إكتسبها بعد كده. معاقبة الانسان بسبب تغيير دينه عن طريق افراد او جماعات او مؤسسات دينيه او دول منافى لحقوق الانسان و اعتداء صريح على حرية الانسان.

شاف الجزء الاولانى من القرن الواحد و العشرين انتكاسات خطيره لحرية العقيده حتى فى البلاد المتقدمه. فى الشرق الاوسط اتعرض المسيحيين لمضايقات و اعتداءات ، و فى الغرب اللى المفروض متقدم اتعرض المسلمين لمضايقات و تحرشات و اعتداءات بترتبط بديانتهم كان من ابرزها تحريم بنا المسلمين لمآذن للجوامع فى سويسرا عن طريق اقتراع اقترحه حزب سويسرى يمينى متطرف. فى اماكن تانيه فى اوروبا فيه اقتراحات مطروحه بتتبناها المنظمات و الاحزاب المتطرفه بتحريم بنا المآذن على الطريقه السويسريه و حتى تحريم بنا الجوامع على الاطلاق. تشويه العقايد و مهاجمتها و استنفار الناس ضد اقليات اثنيه عن طريق الدعايه و بعدين اللجؤ لإقتراعات " حره " بتمثل تهديد كبير على مبادىء الحريه و التلورانسيه.


</doc>