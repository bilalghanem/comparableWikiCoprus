<doc id="27366" title="اتراك مصر" url="https://arz.wikipedia.org/wiki?curid=27366">
اتراك مصر

اتراك مصر ( بالتركى: Mısır Türkleri ) هما مصريين من اصل تركى ، نتيجة لجواز المصريين من اتراك من منطقة الاناضول اللى عاشوا فى مصر و استقروا فيها لسنين طويله و اتمصروا من وقت ما مصر بقت جزء من الدولة العثمانية، اتميزوا بالتفوق فى المجالات المختلفه و اشتهر منهم سياسيين و كتاب و مفكرين كتار و قامت على اكتاف كتير منهم حركة النهضه المصريه فى النص الأولانى من القرن العشرين.الأتراك دخلوا مصر مع الغزو العثمانى لمصر سنة 1517 و من الوقت ده هاجر اتراك كتير على مصر.
من اشهر اتراك مصر العيله التيموريه و عميدها احمد تيمور اللى اهتم بتراث مصر الثقافى و حافظ عليه و أخته عائشه التيموريه و ولاده احمد تيمور و محمود تيمور ، و الاديب يحيى حقى اللى ساهم فى تطوير فن القصه فى مصر و مؤلف رواية " قنديل ام هاشم " اللى بتحارب الجهالات ، و الاديب احسان عبد القدوس و فاطمه اليوسف ( روز اليوسف ) و الإقتصادى الوطنى طلعت حرب و عبد الخالق ثروت و مصطفى باشا فهمى و ام المصريين صفيه زغلول و عالم الاثار الكبير على بهجت صاحب حفريات و اكتشافات الفسطاط.

فى الفن و السينما لمع فنانيين و فنانات من اصول تركيه زى المغنيه شاديه ( فتوش ) و الممثلين و الممثلات فريد شوقى و عادل أدهم و بهيجه حافظ و ليلى فوزى و شويكار و زينات و زينب صدقى و ليلى طاهر و مديحه يسرى و بوسى و نورا و غيرهم.

فيه فئه تانيه من اولاد المصريين المخلطين مع اتراك ، ففى نهايات الفرن تسعتاشر و بداية القرن العشرين مع تولى مصريين مناصب كبيره فى الدوله و ظهور طبقة المتعلمين و الموظفين المصريين حصلت اختلاطات عن طريق الجواز ما بين المصريين و الاتراك و من الجوازات دى اتولد مصطفى لطفى المنفلوطى و توفيق الحكيم و الشاعر الكبير حافظ ابراهيم و الموسيقار زكريا احمد و غيرهم. من اسباب تفوق الفئه دى انهم اتعرفوا على ثقافتين و هما صغيريين و كانوا فى الغالب بيعرفوا اكتر من لغه و بيدخلوا مدارس فرنساوى فإستفادوا و كبروا و هما منفتحين و متحررين فكرياً و مطلعين على الحركات الثقافيه بره مصر و اتصلوا بالثقافه الاوروبيه الحديثه عن طريق القرايه و السفر و نقلوها لمصر ، فساهموا بدرجه كبيره فى حركة النهضه المصريه و الحركة القوميه فى مصر فى النص الأولانى من القرن العشرين.
لحد دلوقتى العيلات مصرية اللى لها اصل تركى عايشين فى مصر ، و اغلبهم موجودين فى القاهرة و اسكندريه .


</doc>