<doc id="27080" title="اقباط المهجر" url="https://arz.wikipedia.org/wiki?curid=27080">
اقباط المهجر

أقباط المهجر بصفه عامه هما المصريين الأقباط اللى هاجروا من مصر و استقروا فى الغرب ، لكن التسميه بتتقال بصفه خاصه عن مجموعات الاقباط النشيطين بره مصر و بالذات فى امريكا و كندا و بلاد الاتحاد الاوروبى. النشطا دول عاملين تجمع سياسى و مهتمين بالقضيه القبطيه و بيتصلوا بجماعات دينيه و سياسيه و اعلاميه غربيه و منظمات لحقوق الانسان و غيرها بهدف الضغط على الحكومه المصريه لتحقيق مطالبهم.

رجال الاعمال الاقباط فى الخارج بيلعبوا دور مهم فى انشطة أقباط المهجر زى عدلى ابادير الرئيس السابق بتاع جماعة الاقباط المتحدين ، و كميل حليم رئيس التجمع القبطى الامريكى. دلوقتى مايكل منير هو رئيس رئيس منظمة أقباط الولايات المتحده الامريكيه ، و مدحت قلاده هو رئيس اتحاد المنظمات القبطيه الاوروبيه.

بطبيعة الحال جماعات أقباط المهجر ماهياش جماعه واحده و لا متفقه على فكر واحد ، و كل جماعه متأثره بالوسط اللى هى موجوده فيه ، و بتختلف عن بعضها فى المفاهيم و طرق التعامل مع المواضيع اللى بتخص مصر و الاقباط. مثلاً جماعة اقباط المهجر فى امريكا متأثره بالوسط الامريكى.

بطريقه او بتانيه اقباط مصر مرتبطين بالكنايس و دى حالتهم من ساعة دخول المسيحيه مصر فكانت الكنيسه بتعبر عندهم عن القوميه المصريه. و لما هاجر اقباط من مصر فضلوا برضه مرتبطين بالكنيسه و ملتفين حواليها و فتحت لهم الكنيسه الام فى مصر فروع كنسيه فى امريكا و كندا و اوروبا.

فى مصر بيتروج ان اقباط المهجر مش وطنيين او بيتحركوا للتهييج او لخدمة مصالح اجنبيه و دى حاجه غلط ساهمت فيها و روجت ليها الحكومه المصريه للتخلص من اتهامات و مطالب و ضغوط أقباط المهجر. فى الواقع اقباط المهجر بوجه عام وطنيين و اهاليهم عايشين فى مصر و ليهم مصالح فى مصر و بيحسوا بإرتباط جامد بمصر و بيتحركوا بهدف اصلاح احوالها و ده فى صالح كل المصريين بغض النظر عن الدين و مطالبهم عادله و مافيهاش تجاوز او جور على حد و بتعتبر مطالب حقوقيه بسيطه و عادله بيطالب بيها مسلمين و كلها تقريباً بتدور حوالين نقطه واحده هى مسألة تهميش طايفه من المصريين .


مع انتشار التعصب الدينى فى مصر بدأ الافباط فى مصر يحسوا بقلق جامد خاصة ان فيه اعتداءات حصلت ضد كنايسهم و بيوتهم و قراهم و كان طبيعى ان يكون لأقباط المهجر ردة فعل.

بعد ثورة مصر سنة 2011 دخل اقباط المهجر فى موضوع تكوين الاحزاب فى مصر و اعلنوا انهم حا يبعتوا ناس على مصر عشان يأسسوا حزب للمهاجرين ، و أعلن مايكل منير رئيس منظمة أقباط الولايات المتحده الامريكيه عن تأسيس حزب اسمه " شباب الثوره ". بطبيعة الحال تفاعل اقباط المهجر مع احداث مصر حاجه ايجابيه اكمن ليهم دور علمى و ثقافى لنقل مصر من حالة الركود الحضارى و التخلف لأفاق التطور و التحضر زى ما كان بيعمل المصريين زمان خاصة بعد ثورة 1919.

ابرز أعلام أقباط المهجر

<div align="center">
</div></doc>