<doc id="94335" title="مويزيا" url="https://arz.wikipedia.org/wiki?curid=94335">
مويزيا

مويزيا (بالانجليزي: Moesia بتتنطق:مويـچـيا) هى منطقه تاريخيه فى اقليم البلقان و كانت ولايه رومانيه لفتره طويله من الزمن . مويزيا موجوده ع الضفه الجنوبيه لنهر الدانوب , و مساحتها بتشمل تقريباً كل المساحه الحاليه لدولت صربيا و اجزاء من مقدونيا و بلغاريا و رومانيا 

المصادر التاريخيه بتقول ان حدود مويزيا من الجنوب هى جبال البلقان و من الغرب نهر درينوس و من الشمال نهر الدانوب و من الشرق البحر الاسود.
اغلبيت السكان التاريخيين للمنطقه من التراقيين و سكان اقليم داتشيا. و اسم المنطقه نفسو جاي من كلمت "مويزي" و دي كانت كلمه بتطلق ع الشعب التراقي اللى كان ساكن المنطقه قبل غزو الرومان ليها.
اغلب اجزاء مويزيا كانت خاضعه تاريخياً للملوك التراقيين بالاضافه لمنطقت شمال البلقان . بعد فتره قصيره من الوحده بين سنت 82 - 44 قبل الميلاد , مويزيا اتقسمت لممالك صغيره ضعيفه , و فى سنت 29 الممالك دي خضعت لسلطت الامبراطور الروماني اغسطس اللى نظمها لأول مره كولايه رومانيه سنت 6 قبل الميلاد .
بس سنت 86 ميلادي الملك الداتشي دوراس نظم جيش محلي و هاجم بيه الجيش الروماني فى مويزيا , الامبراطور الروماني دوميتيان اتحرك بنفسو مع جيش عشان يقضي ع التمرد ده , و بعد ما خلص عليه , قسم مويزيا إدارياً لأول مره لجزئين : مويزيا العليا و مويزيا السفلي .
فى سنت 101 ميلادي الامبراطور تراجان وصل لمويزيا و قاد بنفسو حمله تانيه للقضاء على اخر نفس لمملكت داتشيا , و اخد لقب "داتشيوس ماكسيموس Dacicus Maximus" يعني "سيد داتشيا" .
بس الرومان انسحبوا من داتشيا بعدها فى سنت 275 ميلادي , و سابوها للقوطيين فى عهد الامبراطور الروماني اورليانوس اللى انسحب بجيشه و نقل معاه السكان الموالين لروما من داتشيا للمنطقه الآمنه جنوب الدانوب .
بعد سنت 238 داتشيا بقت مفتوحه سداح مداح اودام دخول قبايل القوطيين و الجرمان اللى اتسمح لهم يعدوا نهر الدانوب و يستوطنوا مويزيا , لكن بسبب خلافاتهم مع السكان المحليين دخلوا فى حرب مع الرومان و قدروا يهزموا الامبراطور الروماني فالنس سنت 376 ميلادي . من ضمن القوطيين اللى استوطنوا فى مويزيا كان راهب اسمه اوليفلاس و كان اول واحد ترجم الكتاب المقدس للغه القوطيه.
خلال القرن الخامس منطقت شرق اوروبا اتعرضت لحملات عسكريه كبيره من قبايل الهون الاسيويه اللى جه معاها موجات هجرة ضخمه من وسط اسيا . احد الشعوب اللى جت مع غزو الهون لأوروبا كان الشعب البلغاري اللى وصل للمنطقه و استقر فيها فى اوائل القرن السادس. سنت 680 ميلادي البلغار قدروا يستولوا على مويزيا من ايدين الامبراطوريه البيزنطيه و يأسسوا فيها اول امبراطوريه بلغاريه

من المدن المهمه فى مويزيا العليا: سنجدونوم اللى هى دلوقتي بلجراد عاصمت صربيا و سكوبي عاصمت كرواتيا.
و فى مويزيا السفلى مدينت نيكوبوليس اللى هى نيكوب دلوقتي و مدينت أوديسوس اللى هى فارنا دلوقتي و مدينت تومي اللى هى نفسها مدينت كوستانتا اللى اتنفى ليها الشاعر الروماني اوفيد.


</doc>