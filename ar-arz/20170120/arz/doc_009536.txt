<doc id="14469" title="اوبرا عايده" url="https://arz.wikipedia.org/wiki?curid=14469">
اوبرا عايده

اوبرا عايده اوبرا كتبها المصرولوجى الفرنساوى مارييت باشا مدير الاثار المصريه ، و صاغها شعرياً الشاعر الطليانى انطونيو جيالانزوى و لحنها الموسيقار الطليانى فيردى عشان تتعرض فى مصر بمناسبة افتتاح قناة السويس سنة 1869 فى عهد الخديوى اسماعيل.

بتحكى الاوبرا قصة انتصار المصريين على الاحباش و وقوع قائد الجيش المصرى " راداميس " و الاميره الحبشيه " عايده " اللى اسرها الجيش المصرى فى الحرب فى غرام بعض فحاولو يهربو على الحبشه لكن فرعون مصر اكتشف خطتهم فحكم على راداميس بالاعدام.

اوبرا عايده ماهياش عمل فنى مصرى لكن عمل فنى أوروبى ألحانه اوروبيه و كلماته بالطليانى و بتتعرض الاوبرا فى اماكن كتيره من العالم منها فيرونا فى ايطاليا بلد ملحنها اللى بتتعرض فيها الاوبرا فى مسرح مكشوف بطريقه دوريه.

يوم 17 نوفمبر 1869 افتتحت قناة السويس و كان من مظاهر التحضير لحفلة الافتتاح الكبير للقناه تعبيد طريق الهرم و بنا دار الاوبرا الخديويه. و اتفتح مبنى الاوبرا يوم 29 نوفمبر سنة 1869 بعد ما اتبنت بسرعه فى اقل من خمس تشهر واتكلفت 160 الف جنيه بعد ما صممها المهندسين الطلاينه " بيترو افوسكانى " و " روتيسى ". الاوبرا كانت بتسع ل 850 متفرج و كان مكانها فى ميدان العتبه الحالى فى القاهره.
اسماعيل باشا طلب من عالم الاثار الكبير مارييت اللى كان وقتها مدير الاثار الفرعونيه انه يختار موضوع ينفع يكون روايه لأوبرا مصريه ، فكتب مارييت قصة اوبرا عايده و اتصاغت شعرياً و بعتها للموسيقار الطليانى المشهور جوسيبى فيردى عشان يلحنها و تتعرض على ضيوف مصر فى حفلة افتتاح الاوبرا المصريه ضمن احتفالات افتتاح قناة السويس فوافق فيردى مقابل 150 الف فرنك من الدهب الخالص ، و اتعملت الاعلانات و اتكتب على غلاف الترجمه للمصريين : " قطعه تياتريه تشتمل على مناظر معجبه ومراقص مستغربه تتخللها أغانى موسيقيه طربيه موزعه على ثلاثة فصول وسبعة مناظر ومضيفه بأمر سعادة خديو مصر لقصد تصويرها فى تياترو الاوبرا بمصر القاهره ". لكن فيردى مالحقش يخلص التلحين فى ميعاد افتتاح الاوبرا يوم 29 نوفمبر فاتعرضت بدالها اوبرا ريجيليتو اللى برضه من تلحينه يوم 24 ديسمبر 1871.

اوبرا عايده لاقت نجاح كبير فى كل العالم و اشتهرت مقاطعها و بالذات بمارش انتصار الجيش المصرى اللى بقى موسيقا السلام الوطنى المصرى ، و اتعرضت فى مصر و فى بلاد كتيره بديكورات فخمه بتعكس عظمة تاريخ مصر و تراثها الحضارى و بأعداد ضخمه من الراقصيين و الكومبارس و ظهرت سباع و وحوش فى كذا عرض. بتتعرض الاوبرا كل سنه على مسرح مكشوف فى فيرونا فى ايطاليا.
 


</doc>