<doc id="559" title="ڤلاد التالت" url="https://arz.wikipedia.org/wiki?curid=559">
ڤلاد التالت

ڤلاد التالت ( Vlad Țepeș )‏ امير ولاهيا ( Valahia)‏, معروف كمان باسامى زى ڤلاد المخزوَق, ڤلاد دراكولا (1431 – ديسمبر 1476), كان امير منطقة ولاهيا اللي في جنوب رومانيا و اتعرف بقسوته الرهيبة في معاقبة المجرمين و اعدائه بالخازوق (و علشان كدا من اساميه ڤلاد المخزوق) و سبب شهرته في العالم هي رواية دراكولا (Dracula)‏ اللي الفها برام ستوكر (Bram Stoker)‏ سنة 1897, بعد ما الهمله ڤلاد التالت, و اللي بتحكي عن مصاصين الدم.

الحقيقة التاريخية انه كان امير عظيم من عيلة باساراب قدر يدافع عن بلاده ولاهيا ضد الغزو العثماني و ديبلوماسي عبقري نجح في الحفاظ على بلده على الحياد بين الامبراطورية العثمانية و الامبراطورية المجرية. و علشان كدا بيعتبره الرومانيين بطل قومي و تمثاله موجود لسة لحد دلوقتي في وسط مدينة بوخارست (Bucharest)‏.

ڤلاد دراكولا اتولد في ترانسيلڤانيا (Transylvania)‏ سنة 1431 و كان عنده اخ اكبر منه اسمة ميرشا و اخ اصغر منه اسمة رادو الوسيم ( Radu cel Frumos)‏. على الرغم من انه اساسا من ولاهيا في الجنوب بس عيلته عيلة باساراب كانت منفية في الشمال لان ابوه كان بيعارض تدخل الاتراك العثمانيين.

السلطان العثماني عمل ضغط كبير على ابوه وهدده باحتلال بلده و علشان كدا اتفق اخيرا مع السلطان انه يعينه اقطاعي على ولاهيا و انه يبعت اتنين من ولاده رهينة عند السلطان علشان يحافظ على وعده.السنين اللي قضاها ڤلاد اسير عند السلطان ساهمت بشكل كبير في تشكيل شخصيته و كان غالبا ما بيتجلد بالكرباج عقابا ليه على عناده و وقاحته مع السجانين. و هنا اتعلم فنون التعذيب.

في سنة 1477 مات ابوه مقتول و اخوه الكبير اتقتل على ايد اعداءه السياسيين, و علشان يحافظ الاتراك على الاستقرار في المنطقة غزو ولاهيا و عينو ڤلاد التالت امير عليها فاكرين انه ح يبقى لعبة في ايديهم. الوضع بسرعة اتغير و حصل غزو من امير مجري اسمه هونيادي و شاله من الحكم في اقل من سنة و بعديها هرب ڤلاد على مولداڤيا (Moldavia)‏ في الشمال. اتطورت الامور و مات هونيادي ( John Hunyadi)‏ و انشغلت المجر بتحرير صيربيا من الاتراك و ساعتها هجم ڤلاد على والاهيا و بقى الحاكم الوحيد ليها.
قضى سنين حكمه في صياغة القوانين و مقابلة الوفود الاجانب ورياسة المحاكمات المهمة و كمان كان بيحضر الاعياد الدينية و كان كمان بيستمتع بالصيد.ف سنة 1495 بطل يدفع الجزية للعثمانيين و عمل تحالف مع المجريين و اللي جنن الاتراك و قررو يتخلصو منه و لكنهم فشلو. السلطان محمد التاني (الفاتح) قاد جيش ضخم متكون من 60,000 من القوات النظامية و 30,000 من القوات المش نظامية وفي ربيع 1462 هجم على ولاهيا.و كتحية ليه, ڤلاد المخزوق اعدم 20,000 سجين تركي بالخاوزق و علقهم علشان يرحبو بالسلطان على طول الطريق.
جيش ڤلاد ماقدرش يوقف السلطان اللي دخل العاصمة بتاعة ولاهيا و عين اخوه رادو الوسيم امير على ولاهيا, ڤلاد استمر في حرب العصابات ضد الاتراك بس اخوه عمل صفقة مع النبلاء في ولاهيا و مع الامبراطور المجري و بكده ڤلاد بقى وحيد و اتسجن و بعديها طلع من السجن المجري و استمر في مقاتلة الاتراك.

سنة 1476 و في معركة قرب بوخارست مع العثمانيين اتقتل ڤلاد دراكولا و قطعو راسه و بعتوها على استانبول علشان السلطان يتاكد انه مات. السلطان حفظ راسه في العسل و علقها على خازوق للعرض على الناس.

ڤلاد التالت له صوره مرسومه اكتشفها مؤرخين رومانيين ف أواخر القرن التسعتاشر فى ألعة امبراس 


</doc>