<doc id="7726" title="السويس" url="https://arz.wikipedia.org/wiki?curid=7726">
السويس

السويس مدينه و مينا فى مصر ، فى شرق القاهره على البحر الاحمر ، على الطرف الجنوبى لـ قناة السويس. بورتوفيق هو مينة السويس . السويس بيربطها بالقاهره طريق برى و سكه حديد ( ح. 140 كم ). و السويس بتوصل لها المايه من النيل عن طريق ترعة السويس اللى اتشقت سنة 1863. اشتهرت السويس فى العالم بسبب قناة السويس ( اتفتحت 1863 ) ، و مصطلح " حرب السويس " بتاع حرب 1956. و دلوقتى زادت اهميتها بسبب اكتشاف البترول على ساحل البحر الاحمر ، و معامل تكرير البترول و مصانع السماد اللى فيها. و بتعتبر مدينه سياحيه و مصيف و جنبها عيون موسى المشهوره.

السويس اسمها القديم " كلسيما " و فى القرن 10 اتعرفت باسم " القلزم " . اتبنت السويس جنوب مدينة القلزم و كبرت و شملتها . القلزم دى كانت بلد مافيهاش سكان كتير ، و مافيهاش زرع و لا ماية شرب ، فكانت المايه بتوصل لها عن طريق المراكب على حته اسمها " سويس ". المقريزى ذكر ان القلزم اتعرف مكانها بالسويس. القلزم اتخربت فى القرن 11 ، و لإن مصر كانت محتاجه مينا على البحر الاحمر ( بحر القلزم زمان ) لنقل البضايع بين مصر و الحجاز و اليمن و الحبشه و غيرها ، بنا التجار فى القرن 12 بلد صغيره مكان القلزم القديمه و سموها " السويس " و ده لإن ما حبوش يسموها على اسم القلزم اللى اتخربت لكن على اسم الحته اللى بتجيلهم منها ماية الشرب .



</doc>