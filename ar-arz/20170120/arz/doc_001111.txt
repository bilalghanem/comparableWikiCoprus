<doc id="33734" title="سد الكفره" url="https://arz.wikipedia.org/wiki?curid=33734">
سد الكفره

سد الكفره هو سد مائى اثرى قديم بيعتقد الاثريين انه اتبنى فى مصر سنة 2650 قبل الميلاد لحجز ماية الفيضان. السد اللى بيعتبر اقدم سد فى العالم اتعثر عليه فى القرن التسعتاشر فى وادى جراوى جنب حلوان على بعد حوالى 40 كيلو من القاهره. الوادى ده كان زمان منطقه مائيه لكن مايته نشفت فى فتره مش معروفه. السد الضخم اللى اتبنى لحجز المايه اتعثر عليه عند مدخل الوادى فى أضيق نقطه فى الجزء الجنوبى الغربى للوادى. السد اتبنى من الحجر الجيرى بطول 110 مثر و عرض 32 متر و ارتفاع 14 متر و اتفضل منه الجنبين بتوعه فى حاله كويسه فى يمين و شمال الوادى. الناس اللى عاشو فى المنطقه ادركو انه سد و سموه " سد الكفره " لإعتقادهم ان اللى بنوه كانو كفار.

السد بيعتبر اول سد مائى يتبنى فى العالم بالحجم الكبير ده و واضح انه اتبنى على اسس علم هندسى ممنهج و عشان كده بيعتقد الاثريين انه اتبنى فى عصر بناة الاهرامات حيث ان ملوك مصر كانو بيبنو اهراماتهم على الضفه التانيه للنيل ، و وضحت الدراسات ان حط حجارة السد و لحمها ببعض يشبه لحد كبير اسوار الاهرامات.

مش معروف لغاية دلوقتى السد اتبنى فى عهد مين من ملوك مصر و ليه اتبنى فى الحته دى بالذات ، و مش معروف اذا كان المهندس عمل تحويل لمجرى المايه وقت البنا زى العاده لما بتتبنى السدود ، و اذا كان السد اتبنى بالكامل و لا لاء ، و ياترى اتدمر عن طريق فيضان ضخم زى ماهو معتقد و لا لاء.

السد ماهواش معروف عند غير الاثريين رغم اهميتة الاثريه و انه اول سد حجرى فى العالم لسه موجود و بيطالب الاثرى المصرى زاهى حواس بتحويل منطقة الوادى لمحميه طبيعيه و التعريف سياحياً بالسد.


سدود مصر


</doc>