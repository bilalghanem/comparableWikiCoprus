<doc id="4511" title="فتح عكا" url="https://arz.wikipedia.org/wiki?curid=4511">
فتح عكا

فتح عكا ، حرب شنها سلطان مصر الأشرف خليل على الصليبيين فى عكا سنة 1291 إنتهت بطردهم منها. عكا كان إحتلها الصليبيين سنة 1191 وقت الحمله الصليبيه التالته و عملوا فيها مذبحه شنيعه ( شوف : سقوط عكا (1191) ) ، و ما قدرش صلاح الدين الأيوبي يطلعهم منها ، ففضلت فى إيديهم هى و كام مدينه على ساحل الشام زي بيروت و صيدا و صور و طرابلس. المنصور قلاوون ابو الأشرف خليل قدر ياخد طرابلس سنة 1290، لكن قبل ما يروح على عكا إتوفى فكمل الموضوع إبنه الأشرف خليل سنة 1291. عكا كانت مركز مهم جداً للصليبيين و كانت بالنسبه لهم ركيزه و نقطه إنطلاق فى الشرق الأوسط لتحقيق حلمهم بأخد بيت المقدس. " فتح عكا" لغاية دلوقتى فى الوجدان المصرى الشعبي بيعبر عن عمل شىء كبير يستحق التقدير و بيستعمل كمثل شعبي.

هزيمة الصليبيين فى الحمله الصليبيه السابعه على مصر سنة 1250 ، و اللى تبعها بزوغ نجم الدوله المملوكيه فى مصر كان نذير شؤم على الصليبيين اللى بقوا محصورين فى عكا و شوية مدن على ساحل الشام مستنيين فرصه تمكنهم من تحقيق حلمهم بالإستيلاء عل القدس ، فى مواجة مصر اللى بقت حصن المنطقه المنيع و ترسانته العسكريه . و قفلهم الظاهر بيبرس بالمرصاد و مشى السلطان قلاوون بعده على خطاه.

فى سنة 1289 هاجم السلطان قلاوون كونتية طرابلس الصليبيه و قدر يستولى عليها و قرر انه يهاجم عكا اللى كانت من فضلات مملكة بيت المقدس الصليبيه، لكن اتوفى فى شهر نوفمبر قبل ما يطلع عليها ، و فرح سكانها الصليبيين <ref name="Templar of Tyre, p.104/3">(Templar of Tyre, p.104/3)</ref> ، فلما قعد ابنه الأشرف خليل مكانه على عرش مصر قرر إنه يقوم بالمهمه، فراح باعت جواب ل "وليام اوف بوجيه" . رئيس طايفة فرسان المعبد (الداوية) فى عكا قال له فيه انه ناوى يهجم على عكا، و طلب منه يبطل يبعت له هدايا او رسل ، لإن ده مش حا يغير اللى نواه .. لكن عكا ما اقتنعتش و بعتت وفد على القاهره محمل بالهدايا و على راس الوفد فيليب ماينبيف طالبين من الأشرف إنه يغير نيته، و انه لازم يحافظ على المعاهده اللى عملها أبوه قلاوون معاهم ، لكن الأشرف خليل مارضاش يقابلهم و امر بحبسهم . قلاوون كان وقع معاهم معاهده لكن لغاها بعد ما اعتدوا فى عكا على تجار و فلاحين ، مسلمين و مسيحيين ، و قتلوهم فى مذبحه .

الأشرف بدأ يجهز و يعبى جيوشه من مصر والشام و ضم ليها أعداد كبيره من المتطوعين و جهز أسلحة اللى كان من ضمنها 92 منجنيق . و كان فيه مجانيق ضخمه لها أسامى زى "المنصوري" و"الغاضبة" <ref name="Templar of Tyre, p.105/3">(Templar of Tyre, p.105/3)</ref> وكانت فيه مجانيق أصغر لكن كانت ليها قدرات تدميريه كبيره اسمها "الثيران السوداء" . احتشدت الجيوش عند " قلعة الحصن " فى جبال الساحل السورى و انضم ليها جيش مصر اللى خرج بيه الأشرف خليل من القاهره <ref name="بسام العسلي، 2/114">بسام العسلي، 2/114</ref>. و انضمت اربع جيوش بيقودها نواب السلطان فى الشام و الكرك ، جيش دمشق و بيقوده حسام الدين لاجين، وجيش من حماة بيقوده المظفر تقى الدين، وجيش من طرابلس بيقوده سيف الدين بلبان. الجيش الرابع كان من الكرك وكان بيقوده الامير المؤرخ بيبرس الدوادار ، و كان فى جيش حماة امير مؤرخ كبير تانى هو ابو الفداء .

الصليبيين فى عكا كانوا فاهمين كويس من مده خطورة وضعهم ، وكانوا بعتوا لملوك وأمرا أوروبا يطلبوا منهم انهم يساعدوهم ، لكن ما وصلتهمش مساعدات تذكر . ملك إنجلترا ادوارد الاول (Edward I) بعت شوية فرسان. الدعم الوحيد اللى كان ليه أهميه كان من هنري التاني (Henry II) ملك قبرص ، اللى حصن أسوار عكا وبعت قوات بيقودها أخوه "أمالريك" (Amalric).

عكا كانت من البر محمية بسورين مزدوجين سماك واتناشر برج بناها الملوك الأوروبيين و شوية اغنيه من حجاج بيت المقدس . أسوار عكا كانت متقسمة على الطوايف و الجماعات الصليبيه، بحيث تكون كل طايفة (فرسان المعبد، و فرسان الاسبتارية، و فرسان تيوتون الألمان وغيرهم) مسئولة عن حماية جزء يخصها .

الأشرف خليل طلع بالجيش المصرى من القاهره يوم 6 مارس سنة 1291 ، و وقف قدام أسوار عكا يوم 5 ابريل <ref name="ابن تغرى، 8/5">ابن تغرى، 8/5</ref>. حط الأشرف دهليزه الاحمر فوق ربوه قدام برج المندوب البابوي على مسافة قريبه من شط البحر، وانتشر جيش مصر من أخر سور مونتموسارت لغاية خليج عكا، و وقف جيش حماة قرب البحر و على ساحل عكا . تانى يوم بدأت مجانيق الأشرف ترمى حجاره ضخمه و كتل نار على أسوار عكا ، و رمى السهامين سهام كثيفه على الصليبيين المدافعين اللى كانوا متمركزين فى بلكونات الأبراج . بعد تمن تيام من الدك المتواصل والمناوشات و الاشتباكات ، غطى الفرسان والمهندسين نفسهم بالدروع و اتقدموا على سور عكا، موجه ورا موجه و بأعداد كبيره ، لغاية ما قدروا يسيطروا على طرفه من غير ما يقدر المدافعين الصليبيين التصدى ليهم <ref name="Templar of Tyre, p.106/3">(Templar of Tyre, p.106/3)</ref>. استخدم المهاجمين سلاح يدوي صغير بيطلع نار كثيفه وسريعه سماه الصليبيين " كارابوها " ، و قدر السلاح ده انه يعمل أضرار كبيره فى المحاربين الصليبيين ، و خلاهم مش قادرين يتقدموا و يهاجموا ، قدر المهاجمين انهم يعملوا أضرار و خرام في الأجزاء الضعيفه اللى فى الأسوار ، و اتولى الأمير سنجر الشجاعي وعساكره عملية نقب سور برج جديد كان اسمه برج الملك و ده كان قدام البرج الملعون، فراح الصليبيين مولعين فيه نار و سابوه يقع .

مع ان الامدادات و التعزيزات كانت بتتدفق طول الوقت على صليبيين عكا من قبرص عن طريق البحر ، الصليبيين المتحاصرين كانوا عارفين انهم مش قادرين يتصدوا لجيوش الأشرف خليل. يوم 15 ابريل بالليل فى ضؤ القمر شنت قوه صليبية من فرسان المعبد بقيادة "جين جريلى" (Jean Grailly ) و"أوتو أوف جراندسون" (Otto of Grandson) غاره مفاجئه على معسكر جيش حماة عشان يحرقوا منجنيق كان تاعبهم ، لكن لسوء بختهم ، اتكعبلت رجلين حصنتهم فى حبال الخيام فأنكشف امرهم و اتقتل و اتأسر منهم عدد كبير . و قدر كام واحد منهم يهربوا بشوية طبل و دروع خطفوها فى المعسكر <ref name="Templar of Tyre, p.107/3">(Templar of Tyre, p.107/3)</ref>. وبعد كام يوم شن فرسان الاسبتاريه غاره تانيه ، لكن المره دى فى الضلمه و ما كنش فيه ضؤ قمر ، لكن غارتهم هما كمان انتهت بالفشل و انكشف امرهم و هربوا بالجرحى بتوعهم . 

يوم 4 مايو وصل الملك هنرى التانى من قبرص و حس المحاصرين بشوية ثقه و أمل . هنرى كان معاه 40 سفينه محملين بالعتاد و المحاربين <ref name="Templar of Tyre, p.108/3">(Templar of Tyre, p.108/3)</ref>. إتولى هنري قيادة الدفاع لكن بسرعه اكتشف قلة حيلته فى مواجهة الأشرف خليل ، فبعت له اتنين من فرسان المعبد هما " وليم اوف كافران " (William of Caffran) و" وليم اوف فيلييه " (William of Villiers ) بطلب ترجيع الهدنه و وقف القتال. الأشرف خليل سألهم هما جابوا معاهم مفاتيح عكا و لا لاء ، فلما قالوا لاء قالهم إن كل اللى يهمه هو أخد المدينة وإنه ما يهمهوش مصير سكانها، لكن بس اكمنه بيقدر شجاعة الملك هنري و صغر سنه و انه جه يقدم مساعده و هو عيان ، فهو مستعد يبقى على حياة السكان فى حالة تسليم المدينة ليه من غير قتال ، فردوا عليه انهم ما جوش عشان الاستسلام لكن بس عشان طلب رحمته على السكان . والفارسين بيكلموا الأشرف و بيستعطفوه، منجنيق صليبى رمى من جوه عكا دبشه و قعت جنب دهليز الأشرف فأفتكر إنها مؤامرة صليبيه لقتله و كان عايز يقتل الفارسين ، لكن الامير سنجر الشجاعي شفع فيهم فسمح لهم الأشرف بالرجوع أحياء على عكا .

من يوم 8 مايو بدأت ابراج عكا تتصاب بأضرار كبيره نتيجه لدكها المتواصل بالمجانيق و تنقيبها عن طريق المهندسين. وقع برج الملك هيو و بعده البرج الإنجليزي وبرج الكونتيسة دو بلوا، و يوم 16 مايو شنت قوات الاشرف هجوم مركز على باب القديس أنطوان إتصدى له فرسان المعبد والاسبتاريه .

فى فجرية الجمعه 18 مايو 1291 <ref name="المقريزى، السلوك، 2/223">المقريزى، السلوك، 2/223</ref> سمع الصليبيين جوه عكا دقات طبول ، وبدأت جيوش الاشرف زحف شامل على عكا بامتداد الأسوار ، تحت هدير دقات الطبول التى كانت اتحطت على تلتميت جمل ، عشان هديرها يرعب قلوب الصليبيين جوه عكا .

اندفع عسكر مصر و حماة وهما بيهتفوا لمهاجمة تحصينات عكا بقيادة الامرا اللى كانوا لابسين عمم بيضا . ووصل العسكر للبرج الملعون وأجبروا حاميته انها تتراجع لجهة باب القديس أنطوان ، واستموت فرسان المعبد وفرسان الاسبتاريه في الدفاع عن البرج والباب لكن العسكر اللى كانت معاهم نار الاغريق ، قدروا يستولوا عليهم و اتدفقت قوات جيش الأشرف على شوارع عكا و حصل قتال عنيف بينهم وبين الصليبيين. إتقتل قائد فرسان المعبد " وليم اوف بوجيه " و حصله " ماثيو اوف كليرمونت " (Matthew of Clermont) و اتجرح قائد الاسبتاريه " جون فيلييه " جرح كبير فشالوه و حطوه فى سفيينته و قعد فيها.

إترفعت أعلام الأشرف و راياته على أسوار عكا، و فهم الملك هنري إن الصليبيين ما لهمش قدره على مواجهة جيش الأشرف ، وإن عكا حا تقع فى إيد الأشرف لا محاله فراح ناطط فى سفينته ، و رجع على قبرص ومعاه " جون فيلييه " قائد الاسبتاريه. الملك هنري إتعرض بعد كده لنقد جامد ، و اتهموه بالجبن و التخاذل ، مع إن اللى عمله كان عين العقل ، لإنه لو قعد كان حا يتإسر او يتقتل و ده ملك مش قائد بس .

عمت عكا حالة فوضى كبيره و رعب هايل ، و جرى سكانها المذعورين لشط البحر عشان يشوفولهم مراكب تطلعهم من عكا . ما حدش يعرف بالظبط كام واحد منهم اتقتل على الأرض او بلعه البحر . وقدر شوية اغنيا من النبلا يهربوا من عكا فى مراكب واحد كاتلانى اسمه " روجر فلور " (Roger de Flor) ، و ده كان من فرسان المعبد و قائد للمرتزقه ، مقابل فلوس دفعوها له ، وقدر " روجر دو فلور " إنه يستغل الموقف و ابتز الاغنيا والنبيلات وكون ثروة ضخمه .

قبل الليل ما يخيم مدينة عكا بقت فى إيد الأشرف خليل ، ماعادا حصن فرسان المعبد اللى كان مبنى على ساحل البحر فى الجهه الشماليه الغربيه . أخد الأشرف خليل عكا بعد ماحاصرها 44 يوم ، و بعد ما قعد فيها الصليبيين 100 سنه بدأوها بمذبحة رهيبه .

بعد اسبوع إتفاوض السلطان خليل مع "بيتر دو سيفري" (Peter de Severy) رئيس حصن فرسان المعبد، و و اتفقوا على تسليم الحصن مقابل ان كل الناس اللى جواه يروحوا قبرص . لكن بعد وصول رجالة السلطان للحصن عشان يشرفوا إخلاءه وتسليمه عاكسوا الستات فى الحصن فغضب فرسان المعبد و انقضوا عليهم وقتلوهم وشالوا رايات الأشرف اللى كانت اتحطت على الحصن ، و استعدوا لتكميل القتال .

بالليل و الدنيا ضلمه، اتسلل " تيبالد جودين " (Theobald Gaudin) قائد فرسان المعبد الجديد من الحصن و راح على صيدا بفلوس الطايفة و معاه شوية محاربين . تانى يوم راح " بيتر دو سيفري " للأشرف خليل ومعاه شوية فرسان عشان يتفاوض من جديد ، فراح الأشرف قابض عليهم و أعدمهم على رجالته اللى اتقتلوا فى الحصن ، فلما شاف بقية الفرسان المتحاصرين فى الحصن اللى حصل لـ"بيتر دو سيفرى" و زمايله كملوا القتال.

يوم 28 مايو، بعد ما حفر المهندسين نقب تحت الحصن ، بعت الأشرف 1000 من العسكر عشان يستولوا على الحصن ، لكن و هما داخلين انهار عليهم و بكل الصليبيين اللى جواه و ماتوا كلهم، العسكر و الصليبيين .

بعد السلطان الاشرف ما فتح عكا بعت قوات بقيادة الامير سنجر الشجاعى عشان يستولى على المدن الصليبيه على ساحل الشام ، فطلع على صور اللى هرب قائدها "ادم اوف كافران" (Adam of Cafran) على قبرص بمجرد ما شاف قوات الإستطلاع بتاعة الشجاعى ، فأخدها الشجاعى من غير قتال. و لما راح على صيدا استخبى فرسان المعبد فى حصنهم اللى كان على جزيره قرب الشط ، و قالهم زعيمهم "تيبالد جودين" ، اللى كان نقل قبلها ثروة الطايفه هناك من عكا ، انه حا يروح قبرص بالثروه و حا يبعتلهم مدد من هناك . و راح لكن عمره ما بعت حاجه ، و الظاهر نساهم ، فقعدوا يناوشوا قوات الشجاعى اللى محاصراهم لغاية ما قدروا فى ضلمة الليل يهربوا على طرطوس بعد ما شافوا قوات الشجاعى بتبنى كوبرى عشان توصل لهم.

بعد الشجاعى ما خد صيدا طلع على على بيروت اللى كانت مينا مهمه للصليبيين. سيدة بيروت " ايشيفا اوف ايبلين " (Eschiva of Ibelin) كانت فاكره انها مش فى الموضوع لإنها كانت عامله معاهدة هدنه مع السلطان قلاوون ابو الأشرف خليل ، و كانت بيروت فيها حاميه صليبيه صغيره. لما وصل الشجاعى بيروت طلب من قواد الحاميه يروحوا له ، فلما راحوا قبض عليهم فهربت الحاميه فى مراكب ، و أخد الشجاعى بيروت يوم 31 يوليه ، و امر الشجاعى بهدم قلاعها و حصونها عشان الصليبيين ما يلاقوش حاجه يتحاموا فيها لو رجعوا.

بعد بيروت اتاخدت حيفا بسهوله من غير مقاومه تذكر. و بعد حيفا راح الامير سيف الدين بلبان على طرطوس و حاصرها ، فهرب الصليبيين اللى كانوا فيها على جزيرة أرواد اللى قدامها ، و أخد الامير بلبان طرطوس يوم 3 أغسطس و بعد كده أخد عثليت يوم 14 أغسطس.

بكده ضاعت من الصليبيين كل جيوبهم و معاقلهم على ساحل الشام و ما فضلش معاهم غير جزيرة أرواد اللى فضلت فى ايدهم اتناش سنه لغاية ما الأسطول المصرى حاصرها و أخدها من فرسان المعبد سنة 1302.

بعد خروج الصليبيين من ساحل الشام اتحولت قبرص لمعقل للصليبيين و ملوكها بقم أكتر المتحمسين لشن هجمات و حملات صليبيه جديده. ملك قبرص بالنسبه للصليبيين كان من الناحيه الاسميه " ملك بيب المقدس " . و بسبب التهديد ده قرر الأشرف خليل هد ساحل الشام عشان يبقى مهجور ما ينفعش الصليبيين فى حاجه لو فكروا يرجعوا.

دخل السلطان الأشرف دمشق و معاه أسرى الصليبين فى موكب كبير و خرجت كل الناس ، مسلمين و مسيحيين ، يستقبلوه و هما شايلين الشموع ، و رجع على مصر و دخل القاهره عاصمة ملكه وسط احتفالات كبيره و استقبله المصريين اللى جم القاهره من كل نواحى مصر برضه بالشموع. و بيوصف المؤرخ المقريزي الزينات اللى اتعملت فى القاهره بانها " لم يسمع بمثلها " . دخل السلطان الاشرف من باب النصر و خرج من باب زويله، و معاه فرسانه و جيش مصر و هو راكب حصانه و معاه أسرى الصليبيين و رووس قتلاهم على حراب. و بعد ما زار تربة والده المنصور قلاوون طلع بحصانه قلعة الجبل وسط هتافات الناس على ارض مفروشه حرير. و فى قلعة الجبل انعم على الامرا ، و امر بإطلاق سراح الرسل الصليبيين اللى كانت عكا بعتتهم القاهره قبل ما يروح لهم .

بخروج الصليبيين من عكا و ساحل الشام اتلقى الأوربيين صدمه ، و انتهى حلمهم اللى عملوا كل ما فى وسعهم عشان يحققوه على مدى قرنين ، و كلفهم رجاله و مبالغ طايله. بعد ضياع عكا من الصليبيين حاول بابا الكاثوليك " نيقولا الرابع " (Pope Nicholas IV) يعمل حاجه يرجع بيها مكانة و هيبة الصليبيين. اول ما وصله خبر فقدان عكا ، امر بتحميل عشرين سفينه بالمحاربين فى أنقونا وجنوا ، و بعتهم على قبرص <ref name="Templar of Tyre, p.121/3">(Templar of Tyre, p.121/3)</ref> لكن كل اللى قدرت تعمله السفن دى ، اللى انضمت ليها سفن الملك هنري ، هو غاره فاشله على حصن تركي على ساحل الأناضول ، و غارة كر وفر على إسكندريه في مصر ، و مات البابا نيقولا سنة 1292 من غير ما يقدر يحقق أكتر من كده.

ملوك أوروبا من جهتهم دخلوا فى صراعات و حروب بينهم و بين نفسهم ، زى الحرب اللى قامت بين فرنسا و انجلترا سنة 1293 ، و ما بقوش قادرين ينظموا حملات صليبيه جديده.

فرسان المعبد كانت نهايتهم مآساويه فى أوروبا بعد ما اتورطوا فى مشاكل ماليه و خناقات ع الفلوس مع ملك فرنسا فيليب الرابع (Philip IV of France ) ، واتهمهم بابا الكاتوليك كليمينت الخامس (Pope Clement V) بالهرطقه ، و اتعملت فيهم عمايل وحشه ، و لعنتهم الكنيسه ، و استولت على ثرواتهم ، و اتحرقوا مع زعيمهم سنة 1314 و انتهى امرهم.




</doc>