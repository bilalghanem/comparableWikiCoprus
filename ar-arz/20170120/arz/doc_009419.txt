<doc id="13515" title="عصام حجى" url="https://arz.wikipedia.org/wiki?curid=13515">
عصام حجى

عصام حجى ، عالم مصرى و واحد من تمن علما فى وكالة الفضا الأمريكيه " ناسا " مهمتهم استكشاف سطح كوكب المريخ والتمهيد لنزول البشر عليه سنة 2002. بيلقب بـ " رجل المريخ ".

بعد ما خلص دراسته فى مصر اتعين مدرس مساعد فى جامعة القاهره و بعد ما اشتغل تلت سنين اشتغل سافر امريكا فى منحه تعليميه لتكميل دراساته البحثيه لكن استقر فى امريكا

عصام حجى اشتغل فى معهد بحوث الفضا فى هيوستن لغاية ما فى سنة 2008 اتنقل لوكالة ناسا الفضائيه و انضم لمشروع اكتشاف كوكب المريخ التابع للوكاله فى لوس انجليس و بقى مسؤول عن مراكب الفضا و رئيس للفريق البحثى فى معمل محركات الدفع الصاروخى اللى بيعتبر أكبر معامل وكالة ناسا الفضائيه.

عصام حجى بقى واحد ن تمن علما مسؤولين عن متابعة الإشارات الجايه من كوكب المريخ على مدار الساعه ، و التنسيق مع رواد الفضا و تدريبهم على استعمال الكاميرات الراداريه للوصول بالظبط للاماكن اللى بيتجمع فيها التلج تحت سطح القمر و المريخ و التعرف على خواصها الچيوفيزيائيه و طرق جمع العينات من المناطق دى و كمان دراسة المكونات الجيولوجية بتاعة القمر.

عصام حجى هو اللى صمم الكاميرات اللى كانت على المركب الفضائى " مارس اكسبريس " اللى نزلت على سطح كوكب المريخ سنة 2007. مهمته فى الموضوع هو تصميم و متابعة عمل الكاميرات الراداريه الموجوده فى المراكب الفضائيه اللى بتستكشف القمر و المريخ و تدريب رواد الفضا على استعمال الالات دى و فريقه البحثى مهمته تحديد اقرب اماكن التلج عشان توليد المايه منه و وقود من ال هيدروچين اللازم لمراكب الفضا ، و دى حاجه مهمه و ضروريه لعمل محطه فضائيه مداريه دايمه على القمر لإستكشاف المجموعه الشمسيه و الوصول لكواكب تانيه.

التكنولوچيا دى ممكن تساعد كمان فى تحديد الاماكن اللى فيها مايه جوفيه فى الصحرا و البترول و المعادن و حتى كمان الألغام المدفونه تحت الأرض زى الالغام المدفونه فى الصحرا الغربيه المصريه من وقت الحرب العالميه التانيه و عمل خريطه ليها و بكده ممكن بلاد كتيره تستفيد منها.




</doc>