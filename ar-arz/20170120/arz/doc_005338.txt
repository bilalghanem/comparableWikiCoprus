<doc id="32015" title="خسوف (روايه)" url="https://arz.wikipedia.org/wiki?curid=32015">
خسوف (روايه)

خسوف هيا الروايه التالته فى ملحمة الشفق, للكاتبه الامريكيه ستيفانى ماير. بتكمل الروايه قصة بيلا سوان مع حبيبها مصاص الدماء ادوارد كولين, القصه بتشرح الاختيار اللى اختارته بيلا بين حبيبها مصاص الدماء و صديقها المستئذب چاكوب بلاك. كمان القصه بتتكلم على المعضله اللى واجهتها فى اختيارها لحياة الخلود كمصاصة دماء و التبعيات اللى هتحصل من التحول المحورى ده فى حياتها و حياة الناس اللى حواليها.

الروايه اللى كانت قبل الخسوف هيا قمر جديد و الروايه اللى بعدها هيا بزوغ الفجر. الكتاب نزل فى 7 اغسطس 2007 عدد النسخ الاوليه اللى اتطبعت حوالى مليون نسخه. 150 الف نسخه اتباعت فى اول 24 ساعه بس. الخسوف كانت رابع أحسن كتاب اتباع لسنة 2008 طوالى بعد الشفق, قمر جديد, و بزوغ الفجر.الكتاب باع حوالى 4,5 مليون نسخة و اتعمل فيلم اتعرض فى 30 يونيو 2010 و عمل أرباح كبيره جدا فوق 680 مليون دولار.

النقد للروايه كان كويس و النقاد علقوا على مدى نضج الروايه و التطور اللى حصل للشخصيات بتاعة السلسله بالإضافه للنهايه المثيره و المشوقه.
القصه بتبدأ بسلسلة جرايم القتل اللى عماله تحصل فى سياتل بولاية واشنطون و اللى ادوارد بيقول لبيلا انه بيعتقد انها من عمل مصاص دماء مولود حديثا مش عارف يتحكم فى عطشه و نهمه للدماء البشريه. ادوارد و بيسلا بيقدموا طلبات الالتحاق بالجامعه, بيلا بتشرح لإدوارد انها عايزه تروه تشوف صاحبها چاكوب بلاك المستئذب ادوارد خابف عليها لكنها بتقنعه ان چاكوب و جماعته من المستئذبين عمرهم ما هيأذوها و بتبتدى تزوه و فى مره من المرات چاكوب بيقولها انه بيحبها جدن و عايزها تختاره هوا بدل من ادوارد لكن بيلا بترفض و بتقوله انه مجرد صديق بالنسبه ليها. چاكوب بيحاول بالعافيه انه يبوسها و بينجح فى ده لكن بيلا بتديله باللكميه فى وشه لكن عشان چاكوب أقوى بكتير من البشر العاديين ايدها بتتكسر و هوا محصلوش حاجه خالص. ف الوقت نفسه أليس كولين بتشوف رؤيه فيها ڤيكتوريا (اللى هيا فى أحداث القصه اللى فاتت عايزه تنتقم من ادوارد و تقتل بيلا عشان هوا قتل چيمس حبيبها). بعد كام يوم ادوارد بيتقدم لبيلا عشان تتجوزه على الرغم من ترددها الا انها بتوافق.

بيلا و عايلة كولين بياخدوا بالهم و يدركوا ان حوادث القتل اللى عماله تحصل فى سياتل من عمل جيش من مصاصين الدماء المولودين جديد و اللى عملته ڤيكتوريا عشان تنتقم من كل عيلة كولين. العيلة بتتحد مع جماعة المستئذبين على الرغم من صعوبة الأتحاد ده إلا انه ضرورى عشان عدد افراد جيش مصاصين الدماء كبير. فى وقت الاستعداد للمعركه بيلا و ادوارد و چاكوب بيروحوا يخيموا فى الجبال عشان ڤيكتوريا ما تقدرش توصل لمكان بيلا و تموتها بينضم ليهم سيث كليرووتر اللى هوا أصغر المستئذبين عشان يكون حلقة الوصل بين المعركه و الكامب الى فوق الجبل. چاكوب بيضايق جدا لما يسمع حوار بين ادوارد و بيلا على خطوبتهم و بيهدد انه هيروح المعركه و يشارك فيها بغرض انه يموت عشان يخلى الجو لإدوارد لكن بيلا بتترجاه انه مايروحش و بتبوسه بس المره دى مش بالغصب و تدرك بيلا انها فعلن بتحب چاكوب. ڤيكتوريا بتمشى ورا ريحة ادوارد و بتوصل لمكانهم فى الغابه و بتحصل معركه بين ادوارد و سيث من جهه و ڤيكتوريا و مصاص دماء صغير اسمه رايلى من جهه. بينجح ادوارد فى تدمير ڤيكتوريا و سيث بيدمر رايلى , فى المعركه التانيه بينجح تحالف عيلة كولين و جماعة المستئذبين فى تدمير جيش مصاصين الدماء. بعد كده بيلا بتشرح لچاكوب انها على الرغم من حبها ليه إلا ان حبها لإدوارد أقوى بكتير, بعد ما بتيجيى دعوة فرح ادوارد و بيلا لچاكوب بيحزن جامد جدا و عشان يهرب من احساسه برفض بيلا ليه بيتحول لهيئة الديب و بيهرب بعيد عن الناس.

ماير خلصت كتابة مسودة القصه قبل نزول الشفق فى اكتوبر 2005 و مع ذلك هيا قالت إن النسخه الاخيره اللى اتبعت عشان تتطبع ما اختلفتش كتير عن المسوده. أصلن الكتاب كان ليه نهايه تانيه عشان كان من المفترض ان رواية خسوف هيا اخر روايه فى السلسله عشان العقد اللى ماضته ماير مع دار النشر بينص على كده. هيا قالت أن الاحداث كانت بتدور حوالين تحول بيلا لمصاصة دماء و التمن اللى هيا هتدفعه نتيجة اختيارها و عدم معرفتها لعملية التحول المؤلمه اللى ما كانتش ترف عنها حاجه فى الشفق و قمر جديد, ماير قالت "كل حته فى الروايه بيدور حوالين النقطه دى"

ذكرت ماير ان الهام القصه جه من رواية "مرتفعات ويزرنج", على الرغمن من عدم حبها للكتاب ككل إلا انها مفتونه بشخصياته و بتستمتع بقراية اجزاء منه و كمان نهايته بتحبها و لكن الكتاب كـكل بيخلى الواحد يشعر بالكآبه(اللى هوا رأى اتقال على لسان ادوارد فى الخسوف). من ساعت ما قالت ماير الحكايه دى مبيعات مرتفعات ويزرنج ارتفعت و اتباع منه اكتر من عشرتلاف نسخه.

الغلاف عباره عن شريط احمر مقطع اللى بيمثل الاختيار اللى بيلا لازم تختاره بين حبها لإدوارد مصاص الدماء و صداقتها لچاكوب المستئذب. كمان قالت ماير ان الشريط بيمثل فكرة ان بيلا مش قادره تبعد بالكامل عن حياتها البشريه
القصه اتعملت فيلم من بطولة نفس الممثلين اللى عملوا اول جزئين و نزل دور العرض فى 30 يونيو 2010, الفيلم نجح نجاح كبير و حقق أرباح كبيره جدا عدت 680 مليون دولار. التصوير الداخلى للفيلم كان فى الفتره من 17 أغسطس لحد 29 اكتوبر 2009 فى استديوهات ڤانكوڤر بمقاطعة كولومبيا البريطانيه, مخرج الفيلم هوا "ديڤيد سليد" و السيناريست هيا "ميليسا روزنبيرج".
الموقع الرسمى لستيفانى ماير


</doc>