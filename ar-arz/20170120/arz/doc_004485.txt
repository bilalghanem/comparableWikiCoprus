<doc id="27881" title="سخا" url="https://arz.wikipedia.org/wiki?curid=27881">
سخا

سخا حالياً قريه فى محافظة كفر الشيخ لكن فى الاصل كانت مدينه من مدن مصر الكبيره القديمه. اسمها المصرى " خاسوخوت " و اليونانى " أكسويس " و القبطى " سخوى ". فى مصر القديمه كانت عاصمة القسم الساتت فى الوجه البحرى. المؤرخ مانيتون ذكر إنها كانت عاصمة مصر فى عصر الاسره الأربعتاشر لكن مفيش أثارات ظهرت فيها تأكد قول مانيتون. لكن فضل فيها من أطلال المدينه القديمه تل اثرى مساحة ارضه حوالى 120 فدان لكن فضل التل يقل و يصغر بسبب نقل تربته شويه شويه لتسميد الاراضى الزراعيه و غيرها. فى فترة الحكم العربى بقت عاصمه لكوره كبيره. ابن حوقل ذكرها بالصاد " صخا " و قال انها مابين مسيره و سنهور و وصفها بإنها مدينه كبيره فيها اسواق و حمامات و ليها عامل بعسكر و فيها قمح و كتان و زيت الفجل. و كرها الادريسى فى " نزهة المشتاق " برضه بإسم " صخا " و فى معجم البلدان انها كوره فى مصر و عاصمة الغربيه و ان فيها بيت للوالى.


</doc>