<doc id="27026" title="ناديه لطفى" url="https://arz.wikipedia.org/wiki?curid=27026">
ناديه لطفى

ناديه لطفى الاسم الفنى لـ بولا محمد لطفى شفيق ( اتولدت فى المنيا فى مصر فى 3 يناير 1934 ) ممثله مصريه كبيره اشتهرت فى السينما المصريه من نص القرن العشرين و هى الفتره المعروفه باسم " العصر الدهبى للسينما المصريه ".

اتولدت فى محافظة المنيا فى صعيد مصر سنة 1934 من اب مصرى و ام بولنديه . و دى بطبيعة الحال كانت ميزه ليها اكمن امها كانت بتابع الافلام الغربيه و ابوها اللى كان راجل مثقف و متطور بيتابع الافلام المصريه ، فالخلطه الثقافيه المصريه-الاوروبيه ادتها ميزه فكريه و فنيه و خلتها مطلعه على الحركه السينمائيه فى الغرب و الشرق ، فحبت السينما و اتقمصت شخصيات السينما الاوروبيه فى التمثيل فى البيت .

دخلت المدرسه الالمانى فى القاهره و اتخرجت منها سنة 1955. اكتشف موهبتها التمثيليه المخرج رمسيس نجيب و قدمها للسينما و اختار لها اسمها الفنى اللى اشتهرت بيه " ناديه لطفى " و طلعها فى فيلم من اخراج نيازى مصطفى فى دور صحفيه مع الممثلين الكبار وقتها فريد شوقى و رشدى اباظه.

ظهرت ناديه لطفى و نجحت فى افلام كتيره من اشهرها دورها " لويزا " الصليبيه فى فيلم الناصر صلاح الدين من اخراج يوسف شاهين ، و فى دور بنت الليل " فردوس " فى فيلم " ابى فوق الشجره " مع عبد الحليم حافظ من اخراج حسين كمال و ده كان تانى فيلم تمثله مع عبد الحليم حافظ بعد فيلم " الخطايا " اللى اخرجه حسن الإمام. من افلامها المشهوره التانيه " بين القصرين " و " السمان و الخريف " و وهى روايات للاديب نجيب محفوظ ، و " الإخوه الاعداء " و هى تمصير لرواية " الإخوه كرامازوف " للاديب الروسى دوستويفسكى و اخرجها للسينما المصريه حسام الدين مصطفى.

ظهرت مره واحده فى تمثيليه تلفزيونيه هى " ناس ولاد ناس " و فى مسرحيه واحده هى " بمبه كشر ".

اشتهرت ناديه لطفى بحب الحيوانات و شاركت فى جمعيات للرفق بالحيوان. و فى وقت حرب اكتوبر 73 قامت بدور وطنى.

اتجوزت تلت مرات من ظابط البحريه " عادل البشارى " ، و المهندس "ابراهيم صادق شقيق" مصور مؤسسة دار الهلال "محمد صبرى". خلفت ابن وحيد اسمه "احمد " و هو من جوزها الاولانى عادل البشرى.



</doc>