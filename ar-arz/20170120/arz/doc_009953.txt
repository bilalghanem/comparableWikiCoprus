<doc id="3236" title="كليوباترا الرابعه" url="https://arz.wikipedia.org/wiki?curid=3236">
كليوباترا الرابعه

كليوباترا الرابعه - باليوناني : Κλεοπάτρα - ( اتولدت ح 140 ق.م - انطاكيه ، 112 ق.م ) ملكة مصر. بنت بطليموس التامن و كليوباترا التالته. حكمت مصر مع اخوها/جوزها بطليموس التاسع - سوتر 2 (لاثيروس) و امهم كليوباترا التالته و جدتهم كليوباترا التانيه من 116 ق.م لغاية 115 ق.م. اجبرته امه كليوباترا التالته على تطليقها و الجواز من اخته اللى أصغر منها كليوباترا سيلينا اللى بقت فى الترقيم التاريخى الجديد كليوباترا الخامسه.

بعد الطلاق ، كليوباترا الرابعه اتفقت على الجواز من الملك السيليوقى انتيوخوس التاسع كيزيزيكينوس ( 114/3 - 95 ) اللى كان صاحب مطلقها بطليموس التاسع و كان جوز اختها كليوباترا تريفانيا. كيزيكينوس كان من سنة 113 ق.م مشغول فى حرب مع اخوه المش-شقيق انتيوخوس التامن جريبوس ( 125 - 96 ق.م ) على حكم سوريا ، فراحت كليوباترا الرابعه على قبرص و جمعت قوات عسكريه و راحت بيهم على اسيا عشان تساعد سيزيكينوس بإعتبارها حاتكون مراته ، لكن القوات اللى بعتتها اتغلبت فاستخبت فى معبد فى انطاكيه و حاصرها انتيوخوس جريبوس و اختها و اتقتلت فى الاخر فى المعبد و هى متشبثه بتمثال الاهه بأمر اختها تريفانيا من غير رغبة انتيوخوس جريبوس اللى كان ضد قتلها لإنها كانت اخت مراته و خالة عياله و قال ان قتلها ما يرضيش الالهه. فى المعركه اللى حصلت بعد كده انتصر انتيوخوس كيزيكينوس و انتقم لقتل خطيبته بإعدام تريفانيا.

شوف كمان: لستة ملوك مصر البطلميه


</doc>