<doc id="16378" title="جرينادا" url="https://arz.wikipedia.org/wiki?curid=16378">
جرينادا

جرينادا - Grenada - بتشتهر بإسم جزر البهارات The Spice Isle، دوله مستقله و جزيره بتتكون من جزيرة جرينادا و ست جزر صغيره فى جنوب شرق البحر الكاريبى، فى شمال غرب تريناداد و توباجو و جنوب غرب سانت فيسينت و الجرينادينيز. عاصمتها سانت جورج. مساحتها 344 كم و تعداد سكانها حوالى 110.000. سكانها بيتكونو من حوالى 82% سود من اصول افريقيه و 13% سود مخلطين مع بيض و حوالى 5% اوروبيين، غالبيتهم مسيحيين كاتوليك و نسبه كبيره بروتيستانت و فيه اقليات اسلاميه و هندوسيه و بوذيه و بهائيه. اللغه الرسميه هى الانجليزى و اللغه المحليه (باتوا Patois). نظام الحكم برلمانى ديمقراطى تحت الملكيه الدستوريه (الملكه هى اليزابيث التانيه). عملتها دولار شرق كاريبى East Caribbean dollar. بتشتهر جرينادا بشواطئها الجميله و طبيعتها الخلابه. الاقتصاد الجرينادى بيعتمد على الاستثمارات و السياحه و تصدير الفواكه و البهارات، و فيها مطار دولى اسمه مطار ماوريس بيشوب الدولى Maurice Bishop International Airport، و فيها مينا فى العاصمه سانت جورج بتربطها بجزر الكاريبى. غزتها امريكا سنة 1983.

تاريخ جرينادا المعروف بيبدأ من سنة 1498 بعد وصول مراكب الاسبان ليها. فى الوقت ده كان عايش فيها سكانهاالاصليين " الكاريب " Caribs اللى بيتعرفو كمان بإسم " كاليناجو " Kalinago و كانو بيسمو جزيرتهم " كاموهوجنى " Camahogne. حاول الانجليز استعمار الجزيره لكن فشلو و استولت عليها فرنسا سنة 1650 و اتعملت فيها مدبحه كبيره ضد سكانها الاصليين. فرنسا سمتها " لا جريناد " و بنت فيها عاصمه سمتها " فورت رويال " اللى اتحولت بعد كده لـ " سانت جورج "، و جاب الاوروبيين ناس من افريقيا و شغلوهم كعبيد فى مزارع القصب بدل السكان الاصليين اللى اتبادو فى المدابح و استغلت فرنسا الجزيره فى تصدير السكر.

بعد معاهدة باريس سلمت فرنسا الجزيره لانجلترا سنة 1763، و اتحولت بعد كده لمستعمره تبع التاج البريطانى. ما بين سنة 1958 و 1962 بقت الجزيره ضمن اتحاد جزر الهند الغربيه West Indies Federation، و فى سنة 1967 بقت دوله متحده مع المملكه المتحده Associated State of the United Kingdom و بقت مسئوله عن شئونها الداخليه و انجلترا مسئوله عن شئونها العسكريه و الخارجيه.

نالت جرينادا استقلالها سنة 1974 و السير ايريك ماتو جيرى Sir Eric Matthew Gairy اتعين اول رئيس وزرا ليها. فى اكتوبر سنة 1983 حصل فيها انقلاب عسكرى و حصلت اضطرابات فغزتها امريكا فى 25 اكتوبر فى عهد الرئيس الامريكى رونالد ريجان و دانت الجمعيه العامه للامم المتحده الغزو و سمته انتهاك للقانون الدولى لكن فى مجلس الامن استخدمت امريكا الفيتو.


</doc>