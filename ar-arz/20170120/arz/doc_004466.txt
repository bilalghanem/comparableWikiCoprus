<doc id="1906" title="يوسيف ستالين" url="https://arz.wikipedia.org/wiki?curid=1906">
يوسيف ستالين

يوسيف ڤيساريونوڤيتش ستالين (‏ ;
اتولد بالاسم الجورجى: იოსებ ბესარიონის ძე ჯუღაშვილი ‏)‏
اتولد يوم 18 ديسمبر 1878 - و مات يوم 5 مارس 1953.

كان الامين العام بتاع الحزب الشيوعى السوڤييتى و اللجنه المركزيه من 1922 لحد موتهُ سنة 1953.  سنة 1924 بقى الزعيم السُلطوى الاوحد للاتحاد السوڤييتى. بيعتبر المؤسس الحقيقى للاتحاد السوڤييتى و حوله من مجتمع فلاحى زراعى محدود لمجتمع صناعى كبير و قدره انه يكسب دول المحور فى الحرب العالميه التانيه و حوله لدولة عظمى. ستالين كان ديكتاتور و فيه ناس كتير, منهم شيوعيين, بتعتبره من اكبر السفاحيين فى التاريخ عشان المدابح اللى عملها فى بلده و ضد المعارضين ليه او المختلفيين معاه اشهرهم ليون تروتسكى. ستالين إبتدا التيار الخاص بيه فى تطبيق الشيوعيه, و اتسمت باسمه الستالينيّه. فى عهده اتعمل نشيد السوڤييت و پروپاجاندا كتيره ليه و لافكاره و بتصوره انه المنقذ و خليفة ڤلاديمير لينين و كارل ماركس.

"ستالين" إتولد فى جورى, جورجيا. أبوه كان بيشتغل جزماتى. إتعلم لاهوت عشان يبقا قسيس فى مدرسه خاصه بالنوع ده من التعليم. فى نفس الوقت اللى كان بيدرس فيه إبتدا يقرا عن كارل ماركس و الماركسيه و انضم لوحدا من الحركات الاشتراكيه و اهمل دراسته و فى الاخر انطرد من المدرسه عشان غاب مدة كبيرة و محدرش امتحانات فى سنة 1899. و كمل شغله السياسى و انضم لمجموعات ثورية اللى كانت بتحاول تقوم بثوره عشان تعزل القيصر الروسى و عايزيين نوع مختلف من الحكومة. قبض عليه البوليس كذا مرّه و إتبعت لـ الصرب. ستالين قرا عن الشيوعيه و افكار لينين, وسمى نفسه اسم "ستالين" اللى معناه الرجل الفولاذى او الرجل الحديدى, فيه رواية تانيه بتقول ان لينين هو اللى سماه كدا عشان فى مرة كان ضمن مجموعة ثورية بتحاول تغتال واحد من اللى ليهم علاقه بالقيصر الروسى و جوزيف كان متنكر و شغال مع بقية العمال فى جنينة القصر و راح حادف قنبلة يدوية عليه و راح يكمل شغل مع العمال كانه معملش حاجة .اعتقل تانى و اتنفى لسيربيا ما بين 1902 لحد 1917 لحد ما قامت الثوره البلشڤيه بقيادة ڤلاديمير لينين و البلاشڤه, اللى مشاركش فيها.

"ستالين" كان عضو فى حزب البولشيڤيك, بس ماكانش ليه دور نشيط فى الثوره الروسيه الاولى اللى قامت فى فبراير ولا فى الثوره البلشڤيه اللى قامت فى اكتوبر 1917 بقيادة لينين . كان عندهُ عدد من الشغلانات الإداريه و المكتبيه فى الحزب . فى 1922 بقى الامين العام. كان قادر يدّى شغلانات لـ ناس عجبوه فى الحزب الشيوعى. المؤيدين دول ساعدوه انهُ يبقى الزعيم بعد "ڤلاديمير لينين" ما مات فى 1924.

"ستالين" إتعاون مع "هيتلر" قبل الحرب العالميه التانيه و اخيراً فى 1939 هما الإتنين عملو اتفاقيه انهم يقتحمو "پولندا" و يقسموها بينهم. و ده كان من اسباب اندلاع الحرب العالميه التانيه.

بس بعدين, فى 1941, "هيتلر" إتقلب ضد "ستالين" و هجم على الاتحاد السوفييتى, و حاول يقتحمهُ. بعد ما ده حصل, الاتحاد السوفييتى إبتدا يشتغل مع التحالفات عشان يهزم ألمانيا. فى الاخر, ألمانيا خسرت, بس الاتحاد السوفييتى كان عندهُ خساير بشريه أكتر من أى بلد تانيه فى الحرب.

لما الحرب العالميه التانيه خلصت, الجيش السوفييتى نها احتلال بلاد كتير فى اوروپا, زى پولندا, تشيكوسلوڤاكيا, المجر, و حتت من ألمانيا, مع فرض الشيوعيه عـ البلاد دى.

"ستالين" استمر يحكم الاتحاد السوفييتى لحد ما مات. "ستالين" قوّا روسيا عسكرياً عن طريق التسليح الضخم.

"ستالين" مات بـ سكته دماغيه فى سنة 1953. حكم بعدهُ لاڤرينتى بيريا, نيكيتا خروشتشيڤ, و جورجى مالينكوڤ. التلاته دول إبتدو عملية "مَنع الـ ستالينيّه" لشيل النظام السياسى اللى "ستالين" عمله.


</doc>