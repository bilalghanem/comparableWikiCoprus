<doc id="14174" title="قنسطنطين الاول" url="https://arz.wikipedia.org/wiki?curid=14174">
قنسطنطين الاول

قسطنين الاول المعروف باسم قسطنطين العظيم و القديس قسطنطين ("باللاتيني" : Flavius Valerius Aurelius Constantinus Augustus) هو امبراطور روماني حكم من سنة 306 حتى سنة 337. قسطنطين هو ابن قسطنطيوس كولوروس ضابط فى الجيش الروماني من صاحبته هيلانه . ابو قسطنين اترقى لرتبة امبراطور معاون "قيصر" فى حكم الجزء الغربي من الامبراطوريه سنت 293. بس قسطنين اتبعت ضمن وحده عسكريه للجزء الشرقي و وصل لرتبة قائد اثناء حكم دقلديانوس و ماكسيميان . و سنت 305 اترقا لرتبت امبراطور كامل "اغسطس" هو و تلاته قاده تانيين هاينازعوه على الحكم بعد كده . قسطنطين راح للغرب لمساعدت ابوه فى حملته ضد تمرد كاروسيوس فى بريطانيا . بعد وفات ابوه فى نهايت المعارك الجيش اعلن قسطنين وريث لعرش ابوه سنت 306. بعدها قسطنين دخل فى سلسله من الحروب الاهليه ضد القياصره التانيين اللى كانوا بينازعوه على الحكم و هما لايكنيوس و ماكسمينوس و سفيروس بالإضافه لـمكسينتوس ابن الامبراطور السابق ماكسيميان اللى حاول يقود تمرد و يعلن نفسو امبراطور . الحروب دي انتهت بانتصار كاسح لقسطنطين اللى بقا الامبراطور الاوحد على عرش الامبراطوريه الرومانيه بالنصين الشرقي و الغربي سنت 324.

بعد وصوله للكرسي الامبراطوري , قسطنطين قام بعدد كبير من الاصلاحات الاداريه و الاقتصاديه و الاجتماعيه و العسكريه اللى اسهمت بشكل كبير فى تقويت الامبراطوريه و فصل الجيش عن الحياه السياسيه. كمان قام بإصدار عمله جديده اسمها سوليدوس عشان يقضي ع التضخم الاقتصادي , العمله دي فضلت العمله الرسميه للامبراطوريه البيزنطيه و كتير من دول اوروبا بعد قسنطين بأكتر من الف سنه . قسطنين كان اول امبراطور روماني يتحول للمسيحيه و كان له دور مهم فى اصدار مرسوم ميلانو اللى كفل حريت العقيده و العباده فى كل انحاء الامبراطوريه . و كان هو الداعي لعقد مجمع نيقيا سنت 325 للاتفاق على الملامح الاساسيه للعقيده المسيحيه بشكلها الحالي . و من الناحيه العسكريه , قسطنطين اعاد تنظيم الجيش الروماني و قسمه لوحدات ثابته مهمتها تامين الحدود و الحصون المهمه و وحدات تانيه ميدانيه مهمتها الحروب المفتوحه , و دي كانت فكره جديده على وقته . القسمين بتوع الجيش كانوا خاضعين لقياده عسكريه موحده على عكس القيادات المتفرقه اللى كانت موجوده قبل كده , و ده ساعده انه يعمل حاميات قويه تقدر تصد هجمات برابرة الشمال و فى نفس الوقت يقوم بحملات ضخمه يقضي بيها على تهديدات القبايل الفرانكيه و الآلامانيه و القوطيه و قدر يضم مناطق للامبراطوريه كان الاباطره اللى قبليه خسروها سواء فى الحروب او فى المعاهدات.

عصر قسطنطين شهد انجازات كبيره و مهمه , من ضمنها انه بنى عاصمه جديده للامبراطوريه فى بيزانتيوم و سماها روما الجديده اللى بعد كده الرومان سموها على اسمه القسطنطينيه تكريماً ليه . القسطنطينيه فضلت عاصمه للامبراطوريه البيزنطيه لأكتر من 1000 سنه بعد وفات قسطنطين . اهم تأثير لقسطنطين على الحياه السياسيه هو انه استبدل نظام الحكم الرباعي المعروف باسم tetrarchy بنظام التوريث الملكي الاسري , اللى هايكون تاسيس لنظام الحكم فى اوروبا لغايت القرن التسعتاشر . تاريخياً , الكنيسه الكاثوليكيه فى العصور الوسطى كانت بتعتبر قسطنطين رمز للفضيله , و الحكام العلمانيين اللى حكموا اوروبا بعد كده اعتبروه نموذج يحتذى بيه فى الاصطلاح الاداري الهيكلي للدوله و رمز للهيبه الامبراطوريه . بس فى عصر النهضه ابتدا المؤرخين يعيدوا النظر فى شخصيت قسطنطين بشكل نقدي من خلال وثايق تاريخيه بينت ان قسطنين كان مجرد طاغيه مههوس بالسلطه و توافرت له الظروف انه يبني الامبراطوريه على حساب اضطهاد شعوب الاقاليم اللى الامبراطوريه احتلتها , لكن التوجهات الحديثه فى دراست التاريخ بتحاول توازن بين الاراء المعجبه و الناقده لحكم قسطنطين .

نتيجه لأن قسطنطين هو اول امبراطور روماني مسيحي , فا ده بيديله اهميه خاصه فى تاريخ المسيحيه . قسطنين هو اللى بنى كنيسة القيامه فى اورشليمالقدس فى مكان دفن السيد المسيح عشان تبقى قبله للحجاج من كل انحاء العالم . وجود قسطنطين على العرش إدا سلطه دنيويه كبيره للكنيسه , و ده اللى بيخلّي الكنايس على اختلاف الطوايف المسيحيه بتعتبر قسطنطين شخصيه محوريه فى المسيحيه و بعض الطوايف بتعتبره من ضمن الرسل .



</doc>