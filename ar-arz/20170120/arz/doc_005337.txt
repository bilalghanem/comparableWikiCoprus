<doc id="14404" title="قمر جديد" url="https://arz.wikipedia.org/wiki?curid=14404">
قمر جديد

قمر جديد بالانجليزى(New Moon)هيا الرواية التانية فى ملحمة الشفق للكاتبة الامريكانية ستيفانى ماير. ماير قالت ان القصه عباره عن فقدان الحب الحقيقى. عنوان الكتاب قمر جديد بيشير لاكتر دور ضلمه من ادوار القمر وده بيدل على قمر جديد هيا اضلم فتره فى حياة بطلة القصة "بيلا سوان". الكتاب اصلن اتنشر فى 2006 بعد النجاح الكبير اللى حققه الجزء الاول توايلايت. القصه اتعملت فيلم ونزل فى 20 نوفمبر2009 وحقق نجاح كبير جدا وعمل ارباح فوق 700مليون دولار.

فى عيد ميلاد بيلا التمنتاشر ادوارد كولين وعايلته عملولها بارتى(حفلة عيد ميلاد) وهيا بتفك الهدايا اللى جابوهلها اتجرحت فى صباعها. چاسبر اخو ادوارد اول ما شاف وشم ريحة الدم مقدرش يمسك نفسه وحاول يهجم عليها لكن ادوارد اتدخل بسرعه وانقذها. عشان يحميها فكر ادوارد انه لازم يسيب فوركس للابد هوا وعايلته. انهى علاقته ببيلا واوهمها انه مبقاش يحبها زى الاول وانها مش جديره بيه وسابها ومشى. ده حطم بيلا وكسر قلبها وحزنت حزن شديد جدا واكتئبت.

فى الشهور اللى بعد كده عرفت بيلا ان النشاطات واللعب الخطيره زى ركوب الموتوسيكلات بتخليها تسمع صوت ادوارد فى ودانها عشان تقدر تنسى لقت بيلا الراحه فى صديقها الحميم جاكوب بلاك وكانت بتقعد معاه فى الجراج كل يوم عشان تخرج من اللى هيا فيه. بعد كده بتكتشف بيلا ان جاكوب واصحابه من قبيلته بيتحولوا لديابة عملاقه فى حجم الحصنه. جاكوب وجماعته من الديابة بتحمى بيلا وفوركس من الڤامبيرز(مصاصين الدم) "لورانت" و"ڤيكتوريا" اللى عايزه تنتقم لحبيبها جيمس اللى قتله ادوارد عشان كان هيقتل بيلا فى الجزء الاول توايلايت.

بعد كده بالغلط ادوارد بيفتكر ان بيلا انتحرت. اتصدم ادوارد وقرر انه مش هيقدر يعيش بعد كده عشان الڤامبيرز مش بيموتوا بطرق الموت العادية كان فيه طريقه واحدة يقدر بيها ادوارد يدمر نفسه وهياانه راح للڤولتارى (جماعه من اقدم مصاصين الدماء فى الدنيا بيعتبروا الكيان الحاكم او الملكى فى عالم مصاصين الدماء)وطلب منهم قتله.الفولتارى رفضوا يقتلوه لانها هتكون خسارة كبيره لو مات. عشان يخليهوم يقتلوه ادوارد قرر ان يجر شكلهم عن طريق الوقوف فى الشمس فالناس تشوفه فيضطروا يقتلوه عشان القانون عندهم: عدم معرفة الناس العاديين بوجود الڤامبيرز.

بيلا سافرت بسرعه لايطاليا مع اخت ادوارد أليس عشان تنقذه من الموت وبتلحقه فى اخر لحظه قبل ما يخطى بره الضل ويطلع فى الشمس. قبل ما يسيبوا ايطاليا الڤولتارى بيحذورا ادوارد ان بيلا انسانه وعرفت حقيقة الڤامبيرز ولازم يا اما تموت او تتحول لمصاصة دماء زيهم.بعد رجوعه لفوركس ادوارد بيقول لبيلا انه بيحبها جدا وانه ساب فوركس عشان افتكر انه بيحميها. بيلا بتسامحه بيحصل تصويت على تحويل بيلا لڤامبير وبتصوت عايلة كولينز كلها ماعدا روزالين وأدوارد اللى كان رافض الموضوع ده تماما. ادوارد بيدى بيلا حلين: يا اما تستنى لحد ما تتخرج من المدرسه وتخلى كارليل يحولها, يا اما تقبل عرض الجواز منه ويحولها هوا بنفسه.

بعد ما خلصت ماير كتابة توايلايت لقت نفسها عماله تكتب خاتمات كتيره بصفحات بالميات وقالت لنفسها: ادركت بسرعه ان مكنتش جاهزه كتابتها عن بيلا وأدوارد. ابتدت تكتب تكمله كانت بعنوان فجر للابد("Forever Dawn") وفيها اتخطت السنة الاخيره لبيلا فى المدرسه. لما كانت لسه بتكتب فيها عرفت ماير ان توايلايت هتتنشر وموجه للعيال(المراهقين) وصغار السن والكتاب التانى طبعن هيكون موجه لنفس النوعيه من القراء فقررت انها تكتب تكمله جديده قمر جديد("New Moon") الاحداث بتاعته اثناء السنه الاخيره لبيلا فى المدرسه.

ليتل، وبراون هيا دار النشر للروايه اللى نزلتها فى 6سبتمبر2006 فى امريكا كلها. عدد النسخ الاولاينة كانت 100,000نسخه خلصوا بسرعه جدا والطلب على القصه كان جامد لدرجة ان النسخ الاولية(قبل الطبعه النهائية) على موقع الآى باى وصل سعرها لـ 380$.قمر جديد بسرعه وصلت للمركز الاول فى قايمة احسن مبيعات لنيويورك تايمز وقعدت فى المركز ده لمدة حداشر اسبوع متوالصه. فى سنة 2008 طلع تقرير بيقول ان القصه باعت مليون ونص نسخه فى امريكا بس.

معظم النقاد ادوا تقييم كويس للقصه: قصه مثيرة وشيقه وانها هتسيب محبى السلسله متشوقين للجزء التالت. كمان بيلا عرفت انها لازم تاخد الاختبار النهائى: تتخلى عن آدميتها وتعيش زى الڤامبير الى الابد.

القصه نزلت فيلم فى نوفمبر 2009 وهوا تكملة الفيلم بتاع الجزء الاولانى ونفس الممثلين بيرجعوا لنفس الادوار(كريستين ستيوارت - روبرت بيتنسون - تايلور لوتنر) معظم مشاهد الفيلم اتصوورت فى فانكوفر برتيش كولومبيا. الفيلم حقق ارباح كبيرة جدا فوق 700مليون دولار.


</doc>