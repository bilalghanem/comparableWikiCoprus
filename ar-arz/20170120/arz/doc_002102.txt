<doc id="6809" title="الخديوى اسماعيل" url="https://arz.wikipedia.org/wiki?curid=6809">
الخديوى اسماعيل

الخديوى اسماعيل باشا (31 ديسمبر 1830 – 2 مارس 1895) حاكم مصر و السودان. خامس حكام مصر من اسرة محمد على. ابن ابراهيم باشا و حفيد محمد على باشا ، حكم من 19 يناير 1863 لغاية ما اتعزل سنة 1879. بعد ما كان والى اتلقب بلقب " خديوى " سنة 1867 ، و حصر وراثة العرش فى ولاده بس. فى عهده افتتحت قناة السويس للملاحه العالميه ، لكن ديونه و سياسته الماليه الوحشه ادت لعزله فى يونيه 1879 ، و اتنصب مكانه ابنه محمد توفيق خديوى على مصر. اتوفى فى الأستانه و اندفن فى مصر. اتبنت فى عهده دار الاوبرا المصريه و جنينة الحيوانات و امر ببنا مدينة الاسماعيليه سنة 1863 و اتسمت على اسمه. فى عصره اتمثلت اول مسرحيه فى مصر و مثل فيها اسحق نقاش و سليم نقاش. خلفه ابنه محمد توفيق.

سمى عصر اسماعيل بعصر الاحياء فى التعليم والسبب فى انه اعاد احياء مشروعات محمد على انه كان فى بعثة الامراء اللى بعتها محمد علي لاوربا 

وقعد فترة كبيرة فى فرنسا اتشبع فيها بالثقافة الاوربية وحب ان مصر تكون حتة من اوربا فاهتم بالتعليم وعمل اول مجلس نيابى فى مصر 1866 وكان اسمه مجلس شورى النواب وكان استشارى ارشادى 

عمل فى اول حكمه رواج وازدهار اقتصادى وده خلاه يقدر يصرف على التعليم كويس 

بدأ البداية الطبيعية لاحياء التعليم 
فصل اسماعيل التعليم المدنى عن التعليم العسكرى

عمم اسماعيل التعليم فى المرحلة الاولى وطور الكتاتيب وحدثها وعمل لها لايحة اسمها لايحة رجب سنة 1284هجرية

اهتم بتعليم البنات وعمل مدرسة اسمها(السنية) سنة 1873 تحت اشراف رفاعة الطهطاوى وكانت مدة الدراسة بيها 5 سنين اربع سنين دراسة عامة والسنة الخامسة دراسة اقتصاد

اهتم اسماعيل باعداد المدرس تحت اشراف على مبارك انشأ مدرسة ( المعلمين الناصرية) اللى هى دار العلوم دلوقتى

فى عهده كان بداية الاهتمام بالتعليم الازهرى اللى كان عشوائى قبل كده فحدد له مناهج ومقررات وامتحانات

بدأ اهتمام الشعب بالتعليم بعد ما كانوا بيخافوا منه ايام محمد على لان ايام محمد على كان اللى بيتعلم بيدخل الجيش اجبارى لان المدارس كانت عسكرية ايام محمد على

وكمان لغى المدارس الداخلية وخلاها كلها مدنية عادية


انظر ايضاً 


</doc>