<doc id="8920" title="راسبوتين" url="https://arz.wikipedia.org/wiki?curid=8920">
راسبوتين

جريجورى ايڤيموفيتش راسپوتين ( Григо́рий Ефи́мович Распу́тин )‏ -(بوكروفوسكوى، سيبريا، روسيا، 22 يناير 1869 - سانت بطرسبورج، 29 ديسمبر 1916) راهب روسى، رغم انه كان راجل جاهل، لكن قدر يسيطر على بلاط نيكولاى التانى قيصر روسيا ، بعد ما ادعى ان له قوه روحانيه يقدر يشفى بيها اليكسى ابن القيصر نيكولاى و ولى العهد اللى كان بيعانى من مرض الهيموفيليا. اتدخل فى السياسه لغاية ما النبلا اغتالوه فى قصر مويكا فى سانت بطرسبورج سنة 1916.

اتولد راسپوتين فى قريه فى سيبريا سنة 1869. و هو لسه صغير كان بيشوف رؤى ان عنده قدرات على الشفا. اتجوز و خلف اربع ولاد بس كان مدمن خمره و سرقة حصنه. فى يوم سرق حصان و لما انكشف هرب من القريه و استخبى فى دير و اتحول للرهبنه و عمل رحله طويله وصل فيها لجبل اثوس فى اليونان و هناك بقى ليه اتباع، و فى جولاته انضم لطايفه دينيه متطرفه بتعمل طقوس قدرة تحمل و بتمارس حاجات بره نطاق الدين.

فى سنة 1905 قابل عالم لاهوت كان رئيس اكاديميه دينيه و كاهن اعتراف الامبراطوره الكسندرا فيودوروفنا مرات القيصر نيكولاى التانى فقدمه ليها و اقتنعت انه عنده قدرات على الشفا بعد ما قدر يخفف نزيف اتصاب بيه ابنها أليكسيس نيكوليافبتش وريث عرش روسيا اللى كان عيان بمرض الهيموفيليا. الامبراطوره امنت بقدرات راسبوتين الخارقه، و اياميها كان الارستقراطيين فى روسيا مولعين بالسحر و التنجيم، فعينته مستشار شخصى لها و بزغ نجمه فى البلاط الملكى و ده اتسبب فى زيادة عدد اعدائه، و لما راح يزور قريته فى سيبيريا فى 27 يونيه 1914 اتعرض تانى يوم لمحاولة قتل على ايد عاهره فإتعالج و بعد ما خف رجع سان بطرسبورج و قدر يزود نفوذه السياسى فى البلاط الملكى لدرجة إن بقى ليه رأى فى تعيين و طرد الوزرا و على قرارات القيصر نيكولاى السياسيه.

يوم سبعه ديسمبر 1916 كتب راسپوتين جواب للقيصر نيكولاى اتنبأ فيه بقتله و حذره: "إذا قتلني أقاربك فلن يبقى اى فرد من عائلتك حيا لأكثر من عامين، وتستطيع أن تقول اى من أولادك او أقاربك، فسوف يقتلهم الشعب الروسي. سأُقتل، لم يعد لي وجود فى هذه الحياة. صل أرجوك، صل، وكن قويا، وفكر فى عائلتك المصونة".

فى 30 ديسمبر 1916 الامير يوسوبوى جوز بنت اخو القيصر نيكولاى طلب من راسبوتين انه يروح قصر مويكا عشان مراته ايرينا عايزه تقابله. الامير يوسوبوى كان متفق مع بافالويتش ابن عم القيصر و فلاديمير يرشيكفيتش على قتل راسبوتين.

بعد ما راح راسپوتين على القصر و وقف يستنى مجى ايرينا جه راجل و قدم لراسبوتين كيك و خمره فيهم سم. بعد راسپوتين ما اكل الكيك و شرب الخمره ما جرالهوش حاجه فطلع يرشيكفيتش مسدس و طخه فإتجرح راسبوتين و طلع على ساحة القصر و هو بيترنح فطخه يرشيكفيتش كمان مره و بعدين اتلمو عليه و ضربوه بشومه و ربطوه و رموه فى نهر نيفا.

بعد موت راسپوتين بعشر اسابيع اطاحت الثوره الروسيه بالحكم القيصرى و قضت على اخر جيل من نسل رومانوى، و بعدها بتسع شهور اتعدم القيصر نيكولاى و عيلته فى سيبريا .



</doc>