<doc id="149" title="المملكه الوسطانيه" url="https://arz.wikipedia.org/wiki?curid=149">
المملكه الوسطانيه

المملكة الوسطانية او الدوله الوسطى ، مصطلح بيقصد بيه العلما بتوع المصرولوجيا الفترة اللى امتدت من سنة 2040 -1640 (ق ع ح ) و اللى حكم فيها مصر ملوك الاسرة الحد-اشر و لحد نهاية الاسرة الاربع-ت-اشر.

الاسره الحداشر حكمت مصر من مدينة طيبه (الاقصر ) بس من بداية الاسره الاتناشر اتنقلت العاصمة لشمال مصر قريب من الفيوم.

من اشهر ملوك الفترة دي هو مينتوحوتب التاني اللى قدر يوحد مصر كلها مرة تانبة بعد فترة التسيب و الانحلال اللى مرت بيها مصر بعد انهيار المملكة القديمة.فراعنة المملكة الوسطانية حاولوا يرجعو هيبة مصر عن طريق حملات التاديب اللى شنوها على النوبة و ليبيا و الاسيويين و اللى اخيرا نجحت فى تأمين حدود مصر من الغزوات.

من اجمل الحاجات اللى سابها فراعنة المملكة الوسطانية هى البرديات ( بردية برلين ، بردية موسكو ، بريدية ريند، بردية ادوين سميث ، بردية ايبيرس). اهمية البرديات دي بترجع للمعلومات الكتيرة المكتوبة فيها و اللى بتدينا صورة عن الرياضيات و الهندسة و الطب و الجراحة فى مصر القديمة.و من اهم الانجازات اللى اتحققت فى الفترة دي هى حفر قناة بيتوصل بين البحر الاحمر و النيل( و البحر المتوسط)و اللى عمل الانجاز العظيم دا هو الفرعون سنوسرت التالت.

انتهت المملكة الوسطانية بحالة انهيار اجتماعي و اقتصادي و وقوع مصر لاول مرة تحت الاحتلال الاجنبي الجاي من اسيا(الهيكسوس).و اللى حكمو مصر و كونوا الاسرتين الخمس-ت-اشر و الست-ت-اشر.


</doc>