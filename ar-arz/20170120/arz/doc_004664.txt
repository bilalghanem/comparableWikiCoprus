<doc id="6360" title="توفيق الحكيم" url="https://arz.wikipedia.org/wiki?curid=6360">
توفيق الحكيم

توفيق الحكيم (اتولد فى اسكندرية، 9 اكتوبر 1898 - إتوفى 26 يوليه 1987)، كاتب مسرحى و روائى مصرى من أكبر كتاب مصر فى العصر الحديث و من رواد مدرسة الفكر الوطنى المصريه. سافر فرنسا عشان يدرس قانون لكن كان اهتمامه بالادب و الفن أكتر. اتدرج فى وظايف القضاء و الثقافه لغاية ما بقى عضو متفرغ فى المجلس الاعلى للفنون و الاداب.

بدأ توفيق الحكيم انتاجه الأدبى فى تلاتينات القرن العشرين، بمسرحيات اجتماعيه، و نشر إبداعاته " اهل الكهف " و " عودة الروح " سنة 1933، و " شهر زاد " (1934)، ، و " يوميات نائب فى الأرياف " (1937)، و " عصفور من الشرق " (1938) ، و " الطعام لكل فم " و " يا طالع الشجرة ".

اتأثر بالثقافه الأوروبيه و المصريه و كتير من اعماله كانت من وحى التراث المصرى بعصوره المختلفه و التطورات الإجتماعيه و السياسيه فى مصر من ايام ثورة 1919.

أترجمت معظم إبداعاته للغات تانيه زى الفرنساوى و الإنجليزى و الطليانى و الاسبانى، و اتمثلت مسرحياته فى فرنسا و ايطاليا و بلاد أوروبيه تانيه.

رواية توفيق الحكيم " عودة الروح " كانت تعبير حى عن البعث المصرى و فيها عبر توفيق الحكيم عن رأيه بإن ثورة 1919 كانت علامه على نهاية فترة ما بعد العصر العثمانلى فى التاريخ المصرى و امكانية تصحيح مسار تاريخ مصر و ترجيع اتصالها بأمجادها القديمه.

بعد ما نشر توفيق الحكيم " عودة الروح " بعت جواب لـ طه حسين فى يونيه 1934 بيسأله فيه اذاكان من الممكن خلق صوره جميله جديده لمصر تقوم على مقومات مصريه.



</doc>