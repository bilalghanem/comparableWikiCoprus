<doc id="12308" title="حسن حبشى" url="https://arz.wikipedia.org/wiki?curid=12308">
حسن حبشى

حسن حبشى محمد محمود ( القاهره ، 21 مارس 1915 - القاهره ، 17 يوليه 2005) ، مؤرخ و مترجم و باحث تاريخى مصرى كبير. كان استاذ فى تاريخ العصور الوسطى فى جامعة عين شمس فى القاهره كتب و ترجم و حقق عدد كبير من الكتب التاريخيه. بيعتبر من فطاحل المؤرخين المصريين فى العصر الحديث. اتلقب بـ " شيخ المؤءرخين ".

اتولد فى القاهره فى حى السيده زينب سنة 1915 ، و بعد ما خلص دراسته المدرسيه دخل كلية الاداب قسم تاريخ فى جامعة فؤاد الاول و بعد ما أخد الليسانس فى التاريخ اخد الماجيستير سنة 1946 ، و بعدها سافر انجلترا و اخد شهادة الدكتوراه فى فلسفة التاريخ من جامعة لندن (1955). اشتغل " استاذ كرسى " فى التاريخ الإسلامى و الوسيط فى جامعة عين شمس ، و اشتغل ملحق ثقافى فى السفاره المصريه فى باكستان. شارك فى مؤتمرات دوليه كتيره و ساهم فى كتابة الموسوعات التاريخيه.

بالإضافه لمؤلفاته عن العصور الوسطى و الحروب الصليبيه و العصر المملوكى ، بفضل علمه و نبوغه و تمكنه من لغات كتيره منها الانجليزى و الفرنساوى و اللاتينى ترجم كذا كتاب من كتب المصادر التاريخيه المهمه عن فترة الحروب الصليبيه زى كتاب وليام الصورى " تاريخ الاعمال اللى تمت ورا البحار " (ترجمه بعنوان " الحروب الصليبية " ، و الجستا " ( تاريخ الفرنجه و حجاج بيت المقدس ) ، و حوليات جوانفيل عن الحمله الصليبيه السابعه اللى قادها لويس التاسع ضد مصر ، و مذكرات المبعوث الفرنساوى " فلهاردوان " عن الحمله الصليبيه الرابعه ، و مذكرات " روبرت كلارى " ، و كتاب "ألكسياد " اللى كتبته المؤرخه البيزنطيه الاميره انا كومنينا. الدكتور حبشى عمل كمان تحقيقات كتيره لكتب مؤرخين العصور الوسطى.

اخد جوايز كتيره من مصر و من بلاد تانيه و كان عضو فى لجنةالتاريخ بالمجلس الاعلى للثقافه.



</doc>