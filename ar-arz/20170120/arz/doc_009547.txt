<doc id="29714" title="كلوڤيس الأول" url="https://arz.wikipedia.org/wiki?curid=29714">
كلوڤيس الأول

كلوڤيس الاول Clovis I (اتولد 466 و مات 511) كان اول ملك للفرانكس , بعد ما وحد قبايل الفرانكس التانيه تحت سلطته , و اول ملك كاثوليكى يحكم فرنسا. بقى ملك قبيلة السليان الفرانكس, و هو عنده خمستاشر سنة بعد ما ابوه شيلديريك الاول ما مات فى 481. فى سنة 486 قدر يهزم الرومان و يقلل نفوذهم عليه و ابتدى نفوذه يزيد على منطقة الغال اللى قدر يحكم اجزاء كبيره منها. بيعتبر المؤسس الحقيقى لسلالة الميروڤينجيين اللى حكمت فرنسا من نص القرن الخامس لنص القرن التامن و بيعتبر من اوئل ملوك فرانكيا.

لما الامبراطوريه الرومانيه ابتدت تضعف بدأت تسمح لقبائل الجرمانية انها تخش اراضيهم و استخدموهم كمرتزقة فى مقابل انهم يخدوا فلوس و اراضى . و فى سنة 358 سمح الامبراطور چوليان للفرانكس السليان انهم استقروا فى منطقة اسمها تاكسوندريا ( جزء من بلجيكا , هولندا دلوقتى) بشرط انهم يبقوا مجنديين فى الجيش و يحاربوا مع الجيش لما يحتاجهم.
فى سنة 486 قدر كلوڤيس يعمل حلف مع ملوك قبايل فرانكيين تانيين و هاجم مدينة سواسون اللى كانت مقر حكم الرومان لمنطقة الغال و قدر يهزم الجيش الرومانى اللى كان بقيادة سياجريس ,اللى كان اخر حكام الرومان لمنطقة الغال, فى معركة سواسون. و قدر انه يسيطر على المناطق شمال نهر لوار و يضمها له. بعد الانتصار ده عمل تحالف مع ثيودوريك العظيم اللى كان ملك قبيلة اوستروجوث و اتجوز اخته أودوفليدا. من اهم التحالفات اللى عملها كلوڤيس كان تحالفه مع سيجابرت ,اللى كان من اقوى الملوك الفرانكيين التانيين , الاتنين مع بعض كونوا شبه مملكة فرانكيه موحدة و قدروا يسيطروا على الجزء الشرقى و الغربى من نهر الراين و يزودوا نفوذهم.كلوڤيس ابتدى يعمل تحالفات مع قبايل تانيه حوالين مملكته و اتجوز مراته التانيه كلوتيدا اللى كانت بنت ملك قبيلة البرجنديز و اللى كانت مسيحية.

كلوڤيس لما اتجوز كلوتيدا كان وثنى و حسب رواية المؤرخ Gregory of Tours ( جيورجى اوف تورز) ان كلوتيدا كانت بتحاول تخالى جوزها يعتنق المسيحية و اللى كان عايز اثبات على قوة اله مراته اقوى من آلهته عن طريق معجزة, فى 496 هاجم ألامانيين , اللى كانوا قبيلة جرمانيه, على مملكة الفرانكس و قابلهم الجيش الفرانكى اللى بقيادة كلوڤيس و حليفه سيجابرت فى معركة تولبيك (Battle of Tolbiac)و كانت المعركة فى صالح قبايل ألامانيين و اتصاب سيجابرت فى المعركة و فى لحظة يأس اقسم باله مراته انه لو انتصر حيعتنق المسيحية على طول و ده اللى حصل فعلا و قدر يهزم ألامانيين و ينقذ حليفه سيجابرت . فى كريسماس سنة 496 اتعمد فى كتدرائيه ريميز و بقى على المذهب الكاثوليكى بعكس ملوك قبايل تانيه زى الڤيسيجوث , و اللى كانوا بيحكموا معظم منطقة الغال , اللى كانوا مسيحيين بس على مذهب الآريوسية. اعتناق كلوڤيس للمسيحية خلى عدد كبير من الفرانكس يتحول للمسيحية و اتحسنت علاقته بالامراطوريه الرومانيه اللى كانت على نفس المذهب و اتحول لحليف مهم لهم.

نفوذ و سيطرة كلوڤيس بدأت تزيد و ده اللى خوف ملك الڤيسيجوث الاريك التانى منه و حب يتقى شره فعمل معاه معاهدة سلام فى سنة 502 بس المعاهدة اتلغت و حصلت معركة ڤويليه (Bataille de Vouillé) فى 506 و اللى انتهت بموت الاريك التانى و سيطرة الفرانكس على منطقة الغال كلها.بعد انتصاره على الڤيسيجوث الامبراطور البيزنطى
أناستاسيوس الاول اداله لقب قنصل الامبراطوريه و بقى حليف لهم و ده اداله شرعية اكبر فى حكمه بعد ما الامبراطوريه الرومانيه الغربيه كانت بتحكم منطقة الغال.فى 507 نفوذ كلوڤيس زاد جامد و شاف ان اكبر خصم له عشان يبقى الحاكم الوحيد لمنطقة الغال هو حليفه القديم سيجابرت, كلوڤيس اللى كان معروف بالدهاء قدر انه يتخلص من حليفه سيجابرت اللى شافه بينافسه فى قوته و نفوذه و ابنه كلودريك اللى حيبقى ولى عهده بضربة واحده.كلوڤيس مكنش عايز تتلوث ايده بدم حليفه القديم عشان حيئثر على سمعته و كمان عشان محتاج ولاء الجيش بتاع سيجابرت و و ولاء اهل مملكته , فقرر يستغل جشع و استعجال ابن سيجابرت " كلودريك " فى الحكم بدل من ابوه و شجعه على انه يغتال ابوه و وعده بدعمه عشان يبقى ملك بدل ابوه و فعلا كلودريك وقع فى الفخ اللى كلوڤيس عملهوله و قتل ابوه و بعد ما قتل ابوه كلوڤيس قتله و اعلن استنكاره على خيانة كلودريك لوالده و انه انتقم لحليفه بقتل كلودريك و ضم جيش و مملكة سيجابرت له. بعد كده كلوڤيس خلص على باقى ملوك القبايل الفرانكس اللى كانوا بيشكلوا منافسه و خطورة عليه و كون دولة موحدة للفرانكس بدل ما كانت ممالك متفرقة لملوك قبايل فرانكيه و فى 508 خلى عاصمة مملكته باريس.

كلوڤيس مات يوم 27 نوفمبر 511 و اندفن فى باريس فى كتدرائيه كان بنيها, قبل ما يموت وصى ان مملكته تتقسم على ولاده الاربعه.


</doc>