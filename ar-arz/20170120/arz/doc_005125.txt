<doc id="28982" title="كبير" url="https://arz.wikipedia.org/wiki?curid=28982">
كبير

كبير - هندى: कबीर ، بنجابى: ਕਬੀਰ - ( بيناريس، الهند، 1440 - ماجهار، الهند 1518 ) ، قديس و روحانى و شاعر هندى حاول انه يوحد الهندوس و المسلمين عن طريق دعوته الدينيه بإن كل الأديان واحد و إن كل البشر متساويين. تلميذه ناناك Nanak اسس الديانه السيخيه.

ظروف ولادة كبير و المعلومات عن امه و ابوه بتدور حواليهم خرافات و حواديت كتيره ، و لحد انهارده فيه اختلافات حواليها. فيه قصه بتقول انه اتولد من عذراء من غير اب ، و إن امه اللى كانت بتتبع الطايفه البرهمانيه حملت فيه بعد مازارت معبد هندوسى ، و اكمنها ماكانلهاش جوز رمته فلقاه واحد نساج مسلم اخده و اتبناه. الباحثين بيقولو ان مفيش شك فى انه ابتدى حياته مسلم و انه بعد كده اتأثر بالهندوسيه عن طريق ناسك هندوسى اسمه رامانادا Ramananda.

كبير بدل مايختار الهندوسيه او الاسلام اختار اللى شافه انه احسن مافيهم و ابتدا ينشر دينه اللى اسمه ساهاچا-يوجا sahaja-yoga ( اتحاد بسيط ) و بقى صاحب افكار لكذا حركه دينيه ظهرت بعده كان اهمها كبيربانتيه Kabirpanth ( طريق كبير ) ، و دين منفصل هو السيخيه.

من الهندوسيه كبير اختار فكرة التناسخ reincarnation و قانون الكارما Karma Law لكن رفض الافكار الوثنيه و نظام الطوايف التمييزى cast system و النسك. و من الاسلام اختار فكرة وحدانية الرب و مساواة البشر ، و مع الفكرتين دول اتأثر تأثر كبير بالصوفيه الاسلاميه.

كبير شاف ان الاخلاص الشخصى الكبير و الحب هما طريق خدمة الرب و معرفته ، و ان الرب واحد رغم اختلاف اساميه و ان اختلاف اسم الرب فى الاسلام و الهندوسيه حاجه لغويه مش مهمه. فى الحركات و الديانات اللى انبثقت من افكاره زى الكبيربانتيه و حركات تانيه و الديانه السيخيه بتسود العناصر دى : الإيمان بوحدانية الرب ، و الكتابات الدينيه باللغات المحليه ، و المكانه الساميه للجورو Guru ( المعلم الدينى ) ، و رفض نطام الطوايف التمييزى.

كتابات كبير اللى باللغه الهندى البسيطه من غير تعاقيد نحويه او بهرجه لغويه جذبت عامة الناس حيث ان هدفه كان الإتصال بالناس . فيه اشعار كتبها اندمجت فى الأدى جرانت Adi Granth كتاب السيخ المقدس ، و فى سنة 1570 واحد من تلاميذه جمع كلامه و افعاله فى كتاب اسمه بيجاك Bijak و هو الكتاب المقدس بتاع الكبيربانتيين. أغانی الکبیر (: songs of Kabir) تشتمل علی المئة الأشعار الكبير ترجمت بواسطة رابندرانات طاجور باللغة الانجلیزی.

الكبيربانتيين Kabirpanthis هما اتباع التعاليم اللى عملها كبير ، الكبيرانتيه معناها " اتباع طريق كبير ". غالبية اتباع كبير كانو نساجين زيه. مع ان رسالة كبير و جهوده كانت لتوحيد الهندوس و المسلمين و الدعوه لمساواة البشر ، لكن بعد وفاته سنة 1518 اتباعه اتقسموا على فروع. بتقول خرافه ان بعد وفاته قام نزاع مابين الهندوس و المسلمين بخصوص طقوس الوفاه و المفروض انها تكون على الطريقه الهندوسيه و لا الطريقه الاسلاميه. لكن لما رفعو الملايه اللى كانت مغطياه مالقيوش جثمانه لكن لقيوا ورود مكانه ، فأخد المسلمين نص الورد و دفنوه فى مكان وفاته فى ماغار Maghar فى اقليم اوتار براديش Uttar Pradesh، و أخد الهندوس نص الورد الباقى و راحو بيه على مكان ميلاده فى بيناريس Benares و حرقوه هناك. من الوقت ده بقى مركز الكبيربانتيين المسلمين فى ماغار و هناك بيتعمل لكبير كل سنه مولد كبير ( ميلا mela ) فى اخر يوم من الشهر القمرى مارجاسيرسا Margasirsa ( نوفمبر-ديسمبر ). الكبيربانتيين الهندوس من جهتهم ليهم فرع برضه فى ماغار لكن عندهم دير فى بيناريس ( فاراناسى Varanasi ) فى مكان بيتقال ان كبير كان بيلقى فيه تعاليمه ، وليهم كمان دير منافس فى مادهيا براديش Madhya Pradesh. نظام عبادات الكبيربانتيين بيقتصر بس على الصلا للتعبير عن الحب و الاحترام. البيجاك Bijak اللى بيحتوى على كتابات كبير هو الكتاب المقدس الاساسى بتاع الكبيربانتيين اللى عددهم حوالى 10 مليون منتشرين فى شمال و وسط الهند و فيه منهم مهاجرين عايشين بره الهند.


</doc>