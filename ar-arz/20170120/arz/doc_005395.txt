<doc id="103882" title="مولى لوفت" url="https://arz.wikipedia.org/wiki?curid=103882">
مولى لوفت

مولى لوفت (19 مارس 1944 - 24 نوفمبر 2010) ممثلة ومخرجة بورنوجرافية ألمانية ، واسمها الحقيقى إيدا بلانك كورتسر (Edda Blanck-Kurtzer) .

اتولدت مولى لوفت يوم 19 مارس 1944 فى مقاطعة بوميرانيا فى شمال المانيا ، وسافرت بعد كده مع اسرتها وهى لسة طفلة رضيعة لمدينة بيرلين نتيجة أحداث الحرب العالميه التانيه فى الوقت ده وعاشت هناك معاهم مدة طويلة .

فى سنة 1967 اتجوزت مولى لوفت لأول مرة وخلفت بنت و ولد ، وفى سنة 1975 قررت أنها تشتغل فى الدعاره وده اللى عمل خلافات كبيرة بينها وبين جوزها لحدما اتطلقت منه سنة 1976 . وفى نفس السنة اللى اتطلقت فيها ، اتجوزت للمرة التانية من صف ظابط فى الجيش الأمريكى برتبة سرجينت (Sergeant) اللى كان مبسوط قوى من شغلها فى الدعاره خصوصا بعدما اتشهرت قوى لدرجة أن الناس ادوها لقب (اسمن عاهرة فى المانيا) لأنها كانت مميزة بضخامة جسمها و بزازها الكبيرة و اردافها المليانة .

فى سنة 1983 ارتكبت مولى لوفت جريمة بشعة ، لما ساعدت جوزها فى الوقت ده على أنه يغتصب كريستينا (Christina) بنتها من جوزها الأولانى وكانت قاصر عندها 15 سنة . وكانت النتيجة انه اتقبض عليها هى وجوزها واتحكم عليهم بالسجن لمدة 3 سنين مع وقف التنفيذ ، بعد كده اتطلقت من جوزها فى نفس السنة .

فى فترة التسعينات كانت مولى لوفت أنجح واحدة بتشتغل فى مجال الدعاره فى المانيا كلها ، وكان بيت الدعارة اللى فتحته لحسابها فى بيرلين هو أكتر بيت دعارة شغال وبيكسب فلوس كتير هناك نتيجة رخص اسعاره . وغير كده قدمت برنامج Im Puff bei Molly Luft على قناة OKB الألمانية . وفى سنة 1999 ظهرت فى ڤيديو كليب اغنية (Michi Beck in Hell) لفرقة Die Fantastischen Vier الغنائية .

فى سنة 2004 مولى لوفت اعتزلت شغلها فى مجال الدعاره وباعت بيت الدعارة بتاعها وفتحت خمارة فى حى كرويتس بيرغ فى بيرلين ، وفى نفس السنة دخلت فى مجال البورنوجرافى بعدما مثلت وأخرجت كام فيلم بورنوجرافى وده اللى خلاها تترشح لمسابقة Venus Award للافلام البورنوجرافية واللى مقرها فى مدينة بيرلين .

فى أواخر سنة 2006 اتصابت مولى لوفت بمرض سرطان القولون وده اللى خلى وزنها ينقص 50 كيلو جرام وبقى 125 كيلوجرام بعدما كان 175 كيلوجرام ، ولما لقيت نفسها محتاجة للفلوس علشان تصرف على مرضها ، باعت الخمارة فى سنة 2007 واشترت بيت دعارة جديد أصغر من اللى كان عندها قبل كده ، لكن بعد شهور قليلة اضطرت أنها تقفله وتبيعه نتيجة فشله وأنه ماحققش الإيرادات اللى كانت عاملة حسابها أنها تكسبها .

فى سنة 2009 وبعدما فشلت مشاريعها وخسرت كل فلوسها وعجزها عن الصرف على علاجها المكلف ، قررت مولى لوفت وهى مضطرة أنها تعيش فى دار للمسنين موجودة فى بيرلين .

فى يوم 24 نوفمبر 2010 ماتت مولى لوفت فى دار المسنين اللى كانت عايشة فيها فى مدينة بيرلين ، نتيجة مضاعفات مرض سرطان القولون .


</doc>