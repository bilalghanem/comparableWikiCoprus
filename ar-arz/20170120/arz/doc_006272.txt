<doc id="30014" title="محمد بسيونى" url="https://arz.wikipedia.org/wiki?curid=30014">
محمد بسيونى

محمد بسيونى ( 1937 - 18 سبتمبر 2011 ) ظابط جيش و دبلوماسى مصرى و خبير كبير فى الشئون الاسرائيليه ، بعد سعد مرتضى كان تانى سفير لمصر فى اسرائيل بعد توقيع معاهدة السلام المصريه الاسرائيليه و تبادل السفرا بين البلدين سنة 1979 فى عهد الرئيس أنور السادات. قصى فى اسرائيل اكتر من 21 سنه كدبلوماسى و نايب سفير و سفير لمصر هناك من 1986 لحد 2000.

دخل الكليه الحربيه فى القاهره و بعد ماتخرج منها انضم للجيش المصرى سنة 1950 ، اشتغل مدرس لمادة التكتيك فى الكليه الحربيه ، و اشتغل فى جهاز المخابرات العسكريه المصريه لغاية ماوصل لرتبة عميد. شارك فى حروب1956 و 1967 و حرب الاستنزاف و حرب اكتوبر 73 حيث انه فى سنة 1973 اشتغل ملحق عسكرى فى سفارة مصر فى دمشق فى سوريا و لعب وقتها دور اساسى فى التنسيق العسكرى بين مصر و سوريا لشن حرب 1973 ضد اسرائيل. فى سنة 1976 اتعين ملحق عسكرى فى سفارة مصر فى طهران فى ايران.

بعد عقد معاهدة السلام المصريه الاسرائيليه سنة 1979 عين الرئيس انور السادت سعد مرتضى اول سفير لمصر فى تل ابيب فى اسرائيل. و فى سنة 1982 سحبت مصر السفير سعد مرتضى كإحتجاج على حرب لبنان و اتعين محمد بسيونى نايب للسفير اللى انسحب و ادار السفاره المصريه لغاية سنة 1986 و بعدين عينه الرئيس حسنى مبارك رسمياً سفير لمصر فى اسرائيل و استمر فى الوظيفه دى لحد سنة 2000 لما استدعاه الرئيس حسنى مبارك على مصر كإحتجاج على تصرفات اسرائيل وقت الانتفاضه الفلسطينيه التانيه ، و لما رجع مصر اتعين نايب لرئيس لجنة الشئون العربيه و الخارجيه فى مجلس الشورى ، و بعدها اتعين رئيس لنفس اللجنه و بعدين فى يناير 2011 بقى رئيس للجنة حقوق الانسان فى مجلس الشورى و فضل فى المركز ده لغاية ماإنحل المجلس بعد ثورة 25 يناير.

اتوفى فى القاهره فى 18 سبتمبر 2011 و هو عنده حوالى 74 سنه بعد رحلة طويلع الضغط و السكر. اتعرف بحب القرايه و الاطلاع و النشاط و الإخلاص للعمل و حسن الخلق.



</doc>