<doc id="14073" title="ستيفانى ماير" url="https://arz.wikipedia.org/wiki?curid=14073">
ستيفانى ماير

ستيفانى ماير (اتولدت فى 24 ديسمبر 1973 م) هيا مؤلفة امريكانية معروفة بالسلسلة المشهورة توايلايت. السلسلة مشهورة فى العالم كله وكسبت جوايز ادبية كتيره واتباع منها اكتر من 85مليون نسخة واترجمت لـ37 لغة مختلفة. ماير كمان مؤلفة القصة الخيالية ذا هوست او المضيف بالعربى.

جورنال يو اس ايه توداى (امريكا النهارده) الكبيرة سمت ستيفانى "مؤلفة السنة" لسنة 2008. توايلايت اتباع منها اكتر من 29مليون نسخة بس فى 2008 عشان كده ماير هيا اكتر واحدة اتباعت قصص من تأليفها فى 2008. ستيفانى كان ترتيبها رقم49 فى قايمة اكتر 100واحد ليهم تأسير اللى عملتها مجلة التايم لسنة 2008. وكمان دخلت فى قايمة مجلة فوربس بتاعة اقوى 100شخصية مشهورة لسنة 2009 ترتيبها رقم 26 بدخل اكتر من خمسين مليون دولار سنويا.

اتولدت ستيفانى ماير فى هارتفورد بولاية كونيتيكت لـ ستيفن وكاندى مورجان. اتربت فى فينيكس بأريزونا مع خمس اخوات: سيث, ايميلى, جاكوب, بول, هايدى. دخلت مدرسة شابرال الثانوية فى سكووت دال بأريزونا. خدت البكالوريوس من الجامعة بعد دراستها للانجليزى سنة 1997. قابلت جوزها لما كنات لسه صغيره فى أريزونا واتجوزت جوزها كريستيان ماير وهيا لسه عندها 21 سنة بس عندهم تلت اولاد:جاب وسيث و آيلى. جوزها كان شغال محاسب بس ساب الشغل عشان يعتنى بالاولاد.

ماير عضوة فى كنيسة يسوع المسيح لقديسين الايام الاخيرة وهيا شديدة اوى بالنسبة لمعتقداتها حيث انها مش بتدخن ولا بتشرب خمرا. ماير مكتبتش اى قصة قبل سلسلة توايلايت دى كمان كانت ناوية تخوش كلية الحقوق عشان حست انها عمرها ما هتعرف تكون مؤلفة بس بعد ما ولدت ابنها غيرت تفكيرها وقالت انها اول ما شافته كانت عايزه بس انها تكون امه. الشغلانة الوحيدة اللى اشتغلتها ستيفانى قبل مده هيا موظفة استقبال فى شركة.

ماير عايشه دلوقتى فى سكوتسديل و كمان عندها بيت تمنه 1.3 مليون دولار على جزيرة ماروستون بواشنطن.
بتقول ماير ان فكرة الشفق (Twilight) جاتلها فى حلم فى 2 يونيو، 2003.وكان الحلم بيدور حوالين بنت، ومصاص دماء اللى وقع فى حبها وبس كان متعطش لدمها. وبعد الحلم ده ، كتبت ماير اللى بيعتبر دلوقتى الفصل 13 فى الكتاب.وف خلال تلت شهور ماير حولت حلمها لرواية كاملة،وبالرغم من انها كانت بتقول أنها مكنتش ناوية أبداً أنها تنشر الشفق وانها كانت بتكتب لمتعتها الشخصية بس. لكن رأي اختها كان غير كده خالص تجاه وقدرت تقنع ماير أنها تبعت سكيربتات القصة للوكالات الادبية. ومن الـ 15 جواب اللى كتبتهم خمسة مردوش عليها وتسعة قالوا لا والأخرانى بس جودي ريمور من وكالة رايترز هوس هوا اللى وافق .تمن ناشرين اتنافسوا على حقوق نشر الشفق فى مزاد علني سنة 2003.وفى نوفمبر وقعت ماير على صفقة لتلت كتب بـ 750،000 دولار مع ليتل، وبراون وشركاءهم.

اتنشرت توايلايت سنة 2005 بعدد نسخ مطبوعة 75،000 نسخة.وخدت لأول مرة على المرتبة رقم5 فى قايمة جورنال نيويورك تايمز لأحسن مبيعات فى خلال شهر من ساعة نزوله السوق،وبعد كده خد المرتبة الأولى.اتباعت حقوق الرواية الاجنبية لاكتر من 26 دولة.اتسمت القصة أحسن كتاب لناشرين ويكلي للسنة ونيويورك تايمز اديتورز تشويس.
بعد النجاح الكبير لتوايلايت (2005) ماير وسعت احداث القصة لسلسة عن طريق اضافة تلت كتب تانية: القمر الجديد("New Moon")(2006)، والكسوف("Eclipse")(2007)، والانهيار("Breaking Dawn")(2008). وفي اسبوعها الاول بعد النشر، خدت القصة الأولى، القمر الجديد ،المرتبة رقم 5 فى قايمة نيويورك تايمز لأحسن المبيعات لكتب فصل الاطفال، وفي اسبوعه التاني وصل للمرتبة الأولى، حيث قعد لمدة حداشر اسبوع متتالية. وبالإجمالي، قعد أكتر من 50 اسبوع على القايمة.وبعد اصدار الكسوف ، فإن التلت كتب مجمعين قعدوا لمدة 143 اسبوع على قايمة نيويورك تايمز لأكتر الكتب الناس بتشتريها.طلع الجزء الرابع من سلسلة الشفق ، الانهيار ، مع عدد نسخ اولية بتاع 3.7 مليون نسخة.اتباع أكتر من 1.3 مليون نسخة فى اليوم الاولانى بس، وسجل بكده رقم قياسي فى اداء مبيعات اول يوم ل مجموعة هاتشيت بوك.كمان كانت الرواية سبب فى حصول ماير على جايزتها الأولى من جوايز الكتاب البريطاني، على الرغم من منافستها مع رواية چ. ك. رولينج حكايات بيدل الشاعر .وباعت السلسة ككل أكتر من 70 مليون نسخة على مستوى العالم بـ 37 لغة.فى سنة 2008، احتلت سلسلة الاربع كتب قمة الشهرة فى قايمة يو اس توداي لأعلى المبيعات فى امريكا،ده خلى ماير المؤلفة الأولى اللى حققت الانتصار ده وحصلت على اعلى المبيعات من بين المؤلفين للسنة دى.

فى اغسطس 2009 جورنال يو اس ايه توداى كتب ان ماير عدت چ. ك. رولينج فى المبيعات فى قايمتهم لاحسن المبيعات للكتب. الاربع كتب قعدوا متربعين على عرش احسن عشر كتب لمدة 52 اسبوع وكمان قعدوا اكتر من 102 اسبوع على قايمة نيويورك تايمز لاوسع الكتب انتشار.

بعد ما خلصت الكتاب الرابع ماير قالت ان الانهيار هيكون اخر كتاب بيتقال من وجهة نظر بيلا سوان. شمس منتصف الليل هتكون رواية تبع السلسلة بس هتتقال من وجهة نظر ادوارد كولين على نفس احداث الشفق(تيوايلايت). ماير كانت بتتمنى انها تتنشر بعد فتره قصيره من نشر الانهيار لكن حصل تسريب اونلاين على النت للفصول اللى كتبتها. ده خلى ماير تأجل المشروع نهائيا وعشان هيا عايزه تبتدى فى مشاريع تانيه مش مرتبطة بالسلسلة نشرت الاتناشر فصل على السايت بتاعها.

ماير بتموت فى القرايه.كتير من الروايات كانوا مصدر لإلهامها فى رواية الشفق، زى جين اير لشارلوت برونتي وآني الجملون الاخضر لـ ال, ام مونتغمري.كمان كل كتاب فى السلسلة كان مستوحى بالتحديد من الاعمال الادبية الكلاسيكية المختلفة: فالشفق من جاين أوستن كبرياء وتحامل ؛ والقمر الجديد من شكسبير روميو وجولييت ؛ والكسوف من إيميلي برونتي مرتفعات ويذرنج ؛ والانهيار من مسرحيتين لشكسبير، تاجر البندقية و حلم ليلة صيف.وهيا قالت "فضلت اقرأ كتب للبالغين طول حياتي. ومع نشأتي، كنت بحب القراية جدا- وكل كان سمك الكتاب أكبر، كل ما كان أحسن.قالت برضه أنها من اشد المعجبين بأورسون سكوت كارد، وما ينفعش تمر عليها السنة من غير ما تعيد قراية كتب جين أوستن.

قالت كمان أن كتباتها تأثرت اوى بالمزيكا، وحطت "قايمة" (من موقع Playlist.com) على السايت بتاعها للاغاني اللى استوحت منها كتبها. اما الفرق اللى بتهتم بيها ماير هى ميوز، وبلو اكتوبر، وماي كيميكال رومانس، وكولد بلاي، ولينكن بارك.

اختارت شركة سمت إنترتاينمنت توايلايت فى ابريل 2007. كاثرين هاردويك اخرجت الفيلم، وميليسا روزنبرغ كتبت السيناريو. وكريستين ستيوارت مثلت دور بيلا سوان وروبرت باتينسون مثل دور ادوارد كولين.الفيلم نزل فى 21 نوفمبر، 2008.وظهرت ماير فى مشهد العشا فى الفيلم.وبعد نجاح الفيلم(كسب حوالى 380مليون دولار) ، ادت شركة ساميت الضوء الاخضر لتحويل الجزء التاني من السلسلة الى فيلم، القمر الجديد ، فى نوفمبر 2008. كريس فايتز هو مخرج الفيلم، نزل الفيلم يوم 20 نوفمبر 2009 وحقق نجاح كبير وعمل اكتر من 550مليون دولار.كمان ادت شركة ساميت الضوء الاخضر لتصوير الجزء التالت من السلسلة، الكسوف ، فى فبراير 2009.ديفيد سليد هيخرج الفيلم ده ،والمفروض انه هينزل السينما فى 30 يونيو عام 2010.

كتبت مجلة انترتينمنت ويكلي عن ماير "أكتر كُتاب قصص مصاصي الدماء شهرة من ساعة الكاتبة اني رايس"، وكمان الجارديان وصفتها على انها "راوية قصص مبدعة"، وكاتبة مثمرة ورمز قوة جديد فى سوق النشر."واتفقت واين جينس فى صحيفة تورنتو صن على نفس الكلام،وقالت، "إن نجاح ماير بيمشى فى اتجاه تانى -السيطرة الفعلية لقوايم افضل المبيعات فى السنين القليلة اللى فاتت واللى ممكن أنه يتصنف طبيعياً على أنه خيال للصوغيرين والكوبار،" وأشارت ، "أنه فى غياب مغامرات هاري بوتر جديدة، فان المراهقين، وعشاق الخيال، والمتحمسين والستات (معظم المبيعات لستات) الغرقانين فى فكرة عذرية مصاص الدماء جيمس دين-ايش هو اللى خلى ماير تروج لفكرة الحب العفيف."وبالإضافة لكده، وصف تيمون سميث من جورنال التايمز ماير على أنها نجمة الخيال للكوبار والصوغيرين".

المؤلف اورسون سكوت كارد قال عنها، "(ستيفاني ماير) بتكتب بشفافية واضحة، ومش بتقف ابدا بين القاريء والحلم اللى يتشاركوه. انها الشيء الحقيقي ".وكمل سكوت فى وصف ماير، باعتبارها ظاهرة "مذهلة". وفي مقابلة مع مجلة نيوزويك ، قال المؤلف جودي بيكولت، أن ستيفاني ماير خلت الناس ينكبوا على الكتب، وده شيء كويس لينا جميعا.

بقى لماير اتباع ليها من بين القراء الشباب لرواياتها الشفق ، اللى بتتعمل فى المدينة الصوغيره فوركس(مكان احداث الرواية) على شبه الجزيرة الاولمبية فى ولاية واشنطن. وبكده فوركس بقى ليهااهتمام غير طبيعى، وتحتفل "بيوم ستيفاني ماير" فى 13 سبتمبر، تاريخ يوم ميلاد الشخصية بيلا سوان، كتكريم للمؤلفة.

بيعبر المعجبين عن نفسهم كل واحد بطريقته:"يلبسوا زى شخصيتها. بيكتبوا مذكراتهم الخاصة عن نفسهم ويبعتوا حكاياتهم على النت. ولما تظهر ماير فى محل لبيع الكتب، بيروح بتاع 3،000 عشان يقابلوها. فى كمان فرقة روك اسمها تيوايلايت.

اتنشرت ليها واحدة من القصص القصيره وهيا ليالي الرقص من الجحيم ، وهيا مجموعة من القصص عن ليالي حفلات رقص وحشه بيحصل فيها ظواهر خارقة للطبيعة. اما المؤلفين التانيين اللى ساهموا فى المجموعة دى هما ميج كابوت ، وكيم هاريسون، وميشيل جافي، ولورين ميراكل.ليالي الرقص من الجحيم نزلت فى ابريل 2007.

فى مايو 2008،نزلت رواية الخيال العلمي لماير، ذا هوست ، اللى نزلها قسم الكوبار لـ ليتل، وبراون وشركاهم؛ وهيا بتحكى قصة ميلاني سترايدر ووندرير، وهيا قصة لواحدة شابة ومخلوق فضائي "روح"، واللى اجبروا أن يبقوا فرد واحد(الروح ساكنه جسم البنت).خدت القصة لاول مرة على المرتبة # 1 فى النيو يورك تايمز لأكتر الكتب انتشار ،وقعدت على القايمة لمدة 26 اسبوع.وفي مارس 2008، قالت ماير انها كانت خلاص بتنهى جزء من المضيف ، بعنوان الروح .واذا كانت هتستمر فى السلسلة دى فهيكون عنوان الجزء التالت الساعي.

قالت ماير ان فى دماغها كتير من الافكار لكتب تانيه فى الطابور، منها قصة عن الأشباح بعنوان منزل الصيف ورواية فيها سفر عبر الزمن،وقصة تانيه عن حورية البحر.

فى سنة 2009، تعاونت ماير مع شركة الواح التزحلق والملابس هوبو سكيت عشان تنتج خط ملابس خاص بيها، بيشتمل على خط لانتاج التيشيرتات وسكيتبورد متعلقه برواية الخيال العلمي الخاصة بيها، المضيف.

فى ابريل 2009، شاركت ماير فى مشروع بوك بابي، وهوا هيعود مخصوص لمساعدة صاحبتها فيث هوشلتر فى دفع تكاليف علاجها بعد تشخيص مرضها على انه سرطان الثدي. وتبرعت ماير بكتير م المخطوطات الاصلية للبيع فى المزاد. وف نفس السنة، تعاونت ماير مع شركة هوبو سكيت عشان تبيع السكيت بورد المعموله لدعاية قصة المضيف ، وده خلى قيمتها تترفع لحد 1500 دولار للاعمال الخيرية.



الموقع الرسمى لستيفانى مايرز


</doc>