<doc id="14130" title="انكا" url="https://arz.wikipedia.org/wiki?curid=14130">
انكا

الانكا او الاينكا ( Inca )، شعب و امبراطوريه هنديه كانت موجوده فى امريكا الجنوبيه قبل ما يكتشف كريستوفر كولومبوس امريكا. مساحتها كانت 1.600.000 كم مربع و عدد سكانها كانو حوالى 6 مليون. مركزها كان فى كوكسكو فى بيرو. اتأسست امبراطورية الانكا حوالى سنة 1200 و وصلت ذروة توسعها و سيادتها فى عهد واينا كاباك ( 1493 - 1525 ). أستولى عليها الاسبان بقيادة فرانسيسكو بيزارو سنة 1533 و اتدمرت ثقافتها و حضارتها بطريقه مروعه و اجبرو على اعتناق المسيحيه او القتل و اتبادو بأعداد ضخمه فى مجازر بتعتبر مالهاش مثيل فى التاريخ.

الانكا كانو بيتصفوا بالعبقريه فى التنظيم و الاداره و كانت دولتهم مسئوله عن رخائهم وكانت بتملك كل حاجه ماعادا البيوت و المنقولات و كانت بتنقل السكان من حته للتانيه حسب الاحتياجات لتنفيذ المشاريع الاقتصاديه و الضرايب كانت ما بتتدفعش بالفلوس لكن بأعمال بيأديها الافراد.

الانكا كانو مهره جداً فى الهندسه و الزراعه و بنو طرق و كبارى و جففو اراضى و شيدو منشآت للرى و استخدمو المخصبات و كانو متقدمين فى الفنون و كان عندهم مصنوعات دقيقه و خزف و منسوجات.


</doc>