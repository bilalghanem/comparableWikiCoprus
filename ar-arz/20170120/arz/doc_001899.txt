<doc id="10363" title="سينما مصريه" url="https://arz.wikipedia.org/wiki?curid=10363">
سينما مصريه

السينما المصريه ، هى اقدم و اعرق و اكبر سينما فى منطقة الشرق الاوسط و على مستوى العالم بتعتبر سينما رائده ظهرت افلامها بعد ظهور السينما فى الغرب بفتره قصيره.

اول عرض سينما تجارى فى العالم كان فى باريس فى ديسمبر 1895 ، و اول عرض فى مصر كان فى يناير 1896 فى اسكندريه و بعدها فى القاهرة فى 28 يناير 1896 و بعدها كان العرض التالت فى بور سعيد سنة 1898. وفي سنه 1897 اتفتحت فى اسكندريه اول صالة سينما لـ الاخين لوميير. اول مناظر اتصورت بكاميرة سينما فى مصر كانت فى اسكندريه فى منطقه كان اسمها " ميدان القناصل " . كل الافلام اللى اتصورت فى مصر فى الفتره دى كانت افلام قصيره بتعرض مناظر. فى سنة 1917 انتجت ‏شركة‏ ‏ ‏طليانيه‏ - ‏مصريه " فيلمين صامتين ، واحد اسمه ‏" الشرف‏ ‏البدوى " و التانى كان اسمه " الأزهار‏ ‏القاتله " و ظهر محمد كريم فى الفيلمين و بكده بيعتبر اول ممثل سينما فى مصر.

بعد ثورة 1919 اتعرضت فى مصر افلام اوروبيه صامته. و فى سنة 1926 اسست عزيزة امير شركة " ايزيس فيلم" و انتجت سنة 1927 اول فيلم ليها كان اسمه " ليلى " ، و بعدين فى سنة 1928 انتجت فيلم " زينب " و ده كان فيلم مبنى على روايه بنفس الاسم للاديب محمد حسين هيكل كاول روايه مصريه تتحول لفيلم سينمائى ، و اشتركت فيه الموسيقيه بهيجة حافظ و اللى بدورها انشأت شركة " فنار فيلم " ، و بعدها اسست اسيا داغر شركة " لوتس فيلم " و قدمت فيلم " غادة الصحراء ". و بعدها اسس الاخوان لاما شركة " كندور فيلم ". مابين سنة 1927 و سنة 1930 انتج فى مصر حوالى حداشر فيلم انتجتها الشركات دى و شركات غيرها ، و كان من اهم الافلام اللى انتجت فى الفتره دى فيلم " تحت ضؤ القمر " و ده كان اول فيلم مصرى ناطق استعملت فيه طريقة تسجيل الصوت على اسطوانات. و ظهر يوسف وهبى و اسس اول ستوديو فى القاهرة سنة 1931 ، و انتج فيلم مصرى ناطق اسمه " اولاد الذوات " اتحضر فى باريس. بعد كده اتوالت الافلام و كلها اتحضرت فى باريس زى فيلم " الورده البيضا " اللى قام ببطولته محمد عبد الوهاب ، و بيعتبر فيلم " دنانير " اللى قامت ببطولته ام كلثوم اول فيلم مصرى ناطق يتصور و يتحضر فى القاهره. ستوديو مصر اللى اسسه طلعت حرب و اللى قامت عليه شركة مصر للتمثيل و السينما ( اتفتحت سنة 1927 ) انتج فيلم " وداد " ، و من ساعتها بدأ ستوديو مصر يلعب دو ايجابى كبير فى الانتاج السينمائى المصرى الرفيع. و اتقدمت السينما المصريه و اتعملت الاستديوهات الحديثه و ظهرت اجيال من الممثلين و المخرجين و المنتجين. و اتفتح معهد السينما فى مصر بأقسامه المتخصصه فى فروع السينما المختلفه ، و بقت القاهره منطقة جذب للفنانين اللى بيدوروا عن الشهره من كل منطقة الشرق الاوسط. فى فترة ستينات القرن العشرين اتأممت صناعة السينما فى مصر و بقت تابعه للدوله ، لكن مع بداية السبعينيات انحسر دور الدوله و بقى الانتاج السينمائى بيعتمد على التمويل من القطاع الخاص. عدد الافلام اللى انتجتها السينما المصريه فى سنة 2008 كان 53 فيلم.



</doc>