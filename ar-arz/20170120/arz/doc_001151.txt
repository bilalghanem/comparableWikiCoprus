<doc id="11683" title="اكروفوبيا" url="https://arz.wikipedia.org/wiki?curid=11683">
اكروفوبيا

الاكروفوبيا (من اليونانى: ἄκρον اكرون يعنى قمه و φόβος يعنى خوف ) هى خوف مبالغ فيه او مش عقلانى من الاماكن العاليه.الاكروفوبيا زيها زى الكلاوستروفوبيا و النيكتوفوبيا هى مرض نفسى بيتصنف ضمن حالات الفوبيا يعنى الخوف المرضى و كلهم بيتشابهو فى الاسباب و فى طرق العلاج.

بيعتقد السايكولوجيين ان سبب الاكروفوبيا هو تجربه مخيفه مر بيها المريض و هو طفل مثلا و كان على وشك ان يقع من مكان عالى و الحادثه دى اتنست بس رد الفعل بتاعها (الخوف) حصل له نقل لمواقف تانيه مشابهه للحادثه الاولانيه.

فى بعض النظريات الحديثه اللى بتقول ان الاكروفوبيا هى خوف بيتولد مع الانسان و مش مرتبط بحادثه معينه.الخوف من الوقوع من الاماكن العاليه حاجه طبيعيه و ميكانيزم مهم من ميكانيزمات الحفاظ على الحياة اللى بيتولد بيهم الناس.الخوف المبالغ فيه هو المشكله انما الخوف بحد ذاته من الاماكن العاليه و فى الحدود المتوسطه دا حاجه طبيعيه.

العلاج السلوكى (Behaviour therapy) غالبا ما بينجح فى علاج الاكروفوبيا و باللى بيحصل فيه ان المعالج بيعرض العيان بشكل تدريجى للموقف اللى بيسبب له الفوبيا دى لحد ما شويه شويه المريض يبطل يعمل رد الفعل (الخوف) المبالغ فيه.


</doc>