<doc id="13964" title="يوهان جوتفريد هيردر" url="https://arz.wikipedia.org/wiki?curid=13964">
يوهان جوتفريد هيردر

يوهان جوتفريد هيردر Johann Gottfried Hereder ( موهرونجن ، المانيا ، 25 اغسطس 1744 - ويمار ، المانيا ، 18 ديسمبر 1803 ) فيلسوف و اديب و ناقد ادبى و لغوى المانى بيعتبر مؤسس المدرسه الالمانيه فى علم التاريخ. كان فى الاصل اديب و ناقد ادبى بيحتل مكانه كبيره فى تاريخ الادب الالمانى و كان صديق مقرب ل جوته. تكوينه الفكرى كان لاهوتى كلاسيكى.

يوهان جوتفريد هيردر كان من اللى اسسو حركة الاقتحام و الاندفاع Sturm und Drang اللى ليها اثر كبير فى تاريخ الفكر الجرمانى لكن اتجه للتاريخ و الف كتب بتعتبر من اهم كتب علم التاريخ الحديث و بالذات كتابه " افكار فى فلسفة تاريخ البشر " Ideen zur Philosophie der Egeschite der Menschheit و رسالته " كمان فلسفه لتاريخ بناء الانسانيه " Auch eine geschichte zur bildung der Menschheit . لكن لانه كان مفكر موسوعى و ليه اراء كتيره فى التاريخ و الادب و علم اللغه و الدراسات القديمه اراءه و افكاره متناثره.

بتقوم فلسفة التاريخ عند هيردر على رأيه فى ان لازم ندرس الماضى عشان نفهم مشاكل النهارده و بكره و بيعتقد إن المجتمعات الانسانيه زى المخلوقات الحيه ليها طفوله و صبا و شيخوخه و بيقول إن المؤرخ لازم " يحس " بالعصر اللى بيأرخ ليه احساس مباشر و ابتكر كلمه المانيه بالخصوص ده هى " Einfuehlen " و شرح ان الاحساس المباشر عباره عن حاسه تاريخيه و عشان كده لفظ الاحساس Das Gefuehle ليه معنى معين عنده ، و المؤرخ الحقيقى عند هيردر هو الكاتب اللى بيقدر يكون فكره او صوره عامه Gestalt عن العصر او الشخص او الظاهره اللى بيكتب عنها ، و حاول يثبت فى كتابه " افكار عن فلسفة تاريخ الانسانيه " ان التاريخ بيخضع لقوانين زى أى حاجه فى الطبيعه و إن التاريخ بيمشى لقدام فى خط واحد ، و اتكلم عن حاجه سماها " التوازن الجوانى للجماعات " و وضح إن كل جماعه حيه سليمه لازم تحافظ على التوازن ده لان الاضطرابات و الفوضى و عهود الاستبداد و القهر و التخلف بتنتج عن فقدان التوازن. هيردر كان بيؤمن كمان بإن الانسانيه فى يوم من الايام حاتوصل عن طريق العقل و التجربه لحالة توازن تستقر معاها اسس العداله و النظام.

هيردر بأراءه و افكاره و كتاباته فتح عصر جديد فى تاريخ العلم التاريخى انتهى بإعتباره علم قايم بذاته و ليه اصوله و قواعده و دراساته الاكاديميه.



</doc>