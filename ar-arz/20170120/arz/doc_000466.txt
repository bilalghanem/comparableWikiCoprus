<doc id="34688" title="عبد الفتاح السيسى" url="https://arz.wikipedia.org/wiki?curid=34688">
عبد الفتاح السيسى

عبد الفتاح السيسى Abdel Fattah el-Sisi رئيس جمهورية مصر العربية ،كان وزير الدفاع و الانتاج الحربى و رئيس المجلس الأعلى للقوات المسلحة فى مصر من 12 اغسطس 2012 لحد 26 مارس 2014 و كان نايب رئيس وزرا مصر من 16 يوليه 2013 لحد 26 مارس 2014 .

قبل ما يكون وزير الدفاع كان رئيس المخابرات الحربية و كان اصغر عضو فى المجلس العسكرى، واتعين وزير للدفاع بقرار رياسى يوم 12 اغسطس 2012 عشان يمسك المنصب ده بعد المشير محمد حسين طنطاوى. وحصل على رتبة مشير فى 2014 من الرئيس المؤقت عدلى منصور. ويوم 26 مارس 2014 ساب منصب وزير الدفاع و الانتاج الحربى علشان يترشح ف انتخابات رياسة مصر سنة 2014. مسك المنصب بعده صدقى صبحى اللى كان رئيس الاركان.

عبد الفتاح سعيد حسين خليل السيسى من مواليد يوم 19 نوفمبر سنة 1954 ف القاهره, مصر
عبد الفتاح السيسى ابتدا حياته العسكريه لما اتخرج من الكليه الحربيه يوم 1 ابريل 1977 و خدم فى سلاح المشاه واتعين قائد للمنطقة الشمالية العسكرية فى اسكندرية .

كان اصغر عضو فى المجلس الاعلى للقوات المسلحة. وكان الوحيد من بين قادة الجيش وقتها اللى اعترف ان بعض افراد الجيش عملوا كشوف عذرية على بنات اتقبض عليهم فى مظاهرات كانت ضد المجلس العسكرى، وقال ان ده حصل وقتها لان الكشوف دى بتحمى البنات من الاغتصاب وبتحمى العساكر من اى تهم باغتصاب البنات المقبوض عليهم، وقال كمان ان ثقافة قوات الامن لازم تتغير وانه بقى فيه تعليمات صدرت بعدم استخدام العنف ضد المتظاهرين وحماية المقبوض عليهم من التعرض للمعامله السيئه وان الجيش مش هيقبض على بنات تانى.





</doc>