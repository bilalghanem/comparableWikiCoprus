<doc id="11348" title="ميكى ماوس" url="https://arz.wikipedia.org/wiki?curid=11348">
ميكى ماوس

ميكى ماوس Mickey Mouse ، شخصيه خياليه من ابتكار والت ديزنى حبها الاطفال فى كل انحاء العالم و بقت رمز لشركة والت ديزنى. شخصية ميكى ماوس و هى فار على شكل ظريف ابتكرها الفنان الكبير والت ديزنى فى 18 نوفمبر 1928 اللى بقى عيد ميلاد ميكى ماوس حبيب الاطفال حوالين العالم. شخصية ميكى ماوس اتطورت من شخصيه بتظهر فى افلام الكارتون و مجلات الاطفال لرمز عالمى مشهور.

ابتكار والت ديزنى لميكى ماوس حصل بالصدفه. قبل ما يظهر ميكى ماوس كانت شخصية " اوسوالد الارنب المحظوظ " Oswald the Lucky Rabbit هى الشخصيه المشهوره فى عالم الكارتون. لكن بسبب الظروف الماليه و رفض الشركه المنتجه لدفع ميزانيه كبيره لانتاج افلامه غضب والت ديزنى و امتنع عن مواصلة انتاج شخصية الارنب المحظوظ اللى كان بيرسمها لكن ماكانش بيمتلك حقوق انتاجها. والت ديزنى انشأ ستوديو خاص بيه عشان ما يربطش نفسه بالمنتجين و يقدر يتخلص من تحكمهم فيه ، و ابتدا يفكر فى شخصيه من الحيوانات اللى ممكن يسعد بيها الاطفال ، لغاية ما الفار اللى كان بيربيه فى البيت اوحى له بشخصية ميكى ماوس. رسام الاستوديو هيو هارمان Hugh Harman رسم فار لوالت ديزنى ، و استوحى رسام تانى اسمه اوب ايوركس Ub Iwerks الرسم و قرر انه يرسم شخصيه فار اسمه " مورتيمر ماوس " Mortimer Mouse ، و ده كان الاسم الاصلى بتاع ميكى ماوس قبل ما مرات والت ديزنى تنصحه بإنه يغير اسمه لميكى ماوس فأخد بالنصيحه و ظهر الفار بالاسم الجديد اللى بقى من اشهر الاسامى فى العالم.


</doc>