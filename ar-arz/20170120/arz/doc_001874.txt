<doc id="95050" title="منظمة التحرير الفلسطينيه" url="https://arz.wikipedia.org/wiki?curid=95050">
منظمة التحرير الفلسطينيه

منزمة التحرير الفلسطينيه (بالإنجليزي:"Palestine Liberation Organization - PLO") هى منظمه اتعملت سنة 1964 عشان التحضير لدولة فلسطين المستقله . منظمة التحرير بتعتبر الممثل الشرعي الوحيد للشعب الفلسطيني اودام اكتر من 100 دوله و منظمه عندها علاقات دبلوماسيه مع حكومة الاراضي الفلسطينيه المحتله. و من اول سنة 1974 منظمة التحرير الفلسطينيه بقا عندها كرسي "مراقب" فى الامم المتحده , على الرغم من انها فى الوقت ده و لغاية مؤتمر مدريد 1991 كانت بتعتبر "منظمه ارهابيه" فى نظر امريكا و اسرائيل. منظمة التحرير الفلسطينيه اعترفت بحق اسرائيل فى الوجود سنة 1993 و اعترفت بقرارات مجلس الامن رقم 242 و 338 و فكست للعنف المسلح ضد اسرائيل , و فى المقابل اسرائيل اعترفت بالمنظمه كممثل شرعي للشعب الفلسطيني.

فى مؤتمر القمه العربيه 1964 فى القاهره اتفقت الدول العربيه على انشاء و مساعدة منظمة التحرير عشان تحرير فلسطين عن طريق القوه المسلحه . البيان الاولاني اللى طلعته منظمة التحرير قال ان "فلسطين بحدودها الموجوده من ساعة الانتداب البريطاني هى وحده اقليميه واحده" و ان المنظمه "بتسعي لمكافحة الصهيونيه" و اكدت على "حق العوده للاجئين و حق تقرير المصير للشعب الفلسطيني" لكن ما اتكلمش عن "دولة فلسطين" تحديداً , بس فى 1974 منظمة التحرير طالبت بانشاء دوله فلسطينيه مستقله على حدود الانتداب البريطاني. المنظمه استخدمت تكتيكات حرب العصابات ضد اسرائيل من قواعد المنظمه فى الضفه الغربيه (تحت سيطرة الاردن) و لبنان و قطاع غزه (تحت سيطرة مصر) و سوريا.

منظمة التحرير ليها جهاز تشريعي هو المجلس الوطني الفلسطيني بس اغلب السلطات السياسيه و القرارات بتطلع من اللجنه التنفيذيه لمنظمة التحرير الفلسطينيه اللى بتتكون من 18 عضو بيتم انتخابهم بواسطة المجلس الوطني. ايديولوجيا المنظمه ممكن توصيفها بإنها علمانيه بشكل عام , و بتضم عدد من التيارات و الاصوات الوطنيه اللى بتطالب كلها بتحرير فلسطين , و من هنا جه وصفها بإنها "منظمه" مش "حزب". منظمة التحرير هى الممثل الشرعي للشعب الفلسطيني اودام جامعة الدول العربيه و الامم المتحده و لها صفة "مراقب" فى الجمعيه العامه للأمم المتحده. لكن من الناحيه التانيه فيه انتقادات بتتوجه للمنظمه عشان حركة حماس مش متمثله فى المنظمه حتى بعد فوزها بتلتين اصوات الناخبين فى انتخابات قطاع غزه فى 2006. ياسر عرفات كان رئيس اللجنه التنفيذيه من سنة 1969 لغاية وفاته فى 2004 , بعدها مسك اللجنه محمود عباس (ابو مازن).
منظمة التحرير كانت فى الاول منظمه عسكريه قامت بعدد كبير من العمليات المسلحه ضمن حرب عصابات ضد اسرائيل استمرت طول السبعينات و اوائل التمانينات , كانوا بيسموها حرب التحرير بس كانت حكومة اسرائيل و امريكا كانت بتعتبرها "عمليات ارهابيه" . سنة 1988 منظمة التحرير وافقت للمره الاولى على حل الدولتين مع التشديد على ان القدس الشرقيه عاصمه لفلسطين و حق رجوع اللاجئين الفلسطينيين لأراضيهم قبل 1948 و الاصرار على الاستمرار فى مكافحة "الكيان الصهيوني" على حد وصف المنظمه. سنة 1996 منظمة التحرير لغت اجزاء من البيان التأسيسي للمنظمه خصوصاً الاجزاء اللى بتتكلم عن المقاومه المسلحه و عن مسح دولة اسرائيل من الوجود. 
فى وقت اللى المجلس الوطني الفلسطيني مش منعقد , مسؤولية التشريع بتكون من نصيب المجلس المركزي الفلسطيني اللى بيتكون من 124 عضو بيتم انتخابهم من اعضاء المجلس الوطني و اللجنه التنفيذيه مع بعض , عشان مايكونش فيه استفراد بالسلطه.

المنظمه مالهاش ميكانزم معين او لجنه مركزيه بتاخد القرارات , لكن الاحزاب و الحركات العضوه فى المنظمه بتكون ملتزمه بالبيان التأسيسي للمنظمه و ملتزمه بقرارات اللجنه التنفيذيه. عضوية المنظمه ماهياش مستقره تاريخياً , بعض الحركات و الاحزاب كانت بتنسحب او بتعلق عضويتها فى المنظمه فى اوقات التنشنه مع قيادة اللجنه التنفيذيه , بس فى اغلب الاحوال بترجع تاني للمنظمه . من الملاحظ كمان ان مش كل الافراد اللى بيشتغلوا فى المنظمه لازم يكونوا من احزاب او حركات عضوه فى المنظمه لأن كتير من اعضاء المجلس المركزي بيكونوا مستقلين و مش تبع حركات.

الاعضاء الموجودين فى المنظمه دلوقتي هما :

الاعضاء السابقين فى المنظمه:


</doc>