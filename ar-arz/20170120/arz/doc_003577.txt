<doc id="26637" title="سعد الدين الشاذلى" url="https://arz.wikipedia.org/wiki?curid=26637">
سعد الدين الشاذلى

الفريق سعد الدين الشاذلى (قرية شبراتنا، مركز بسيون، محافظة الغربيه ، 1922 - 10 فبراير 2011 ) ، قائد عسكرى مصرى ، رئيس أركان الجيش المصرى وقت حرب اكتوبر 73 بين مصر و اسرائيل . كان هو اللي وضع الخطة بتاعت حرب اكتوبر.

اتولد فى ابريل 1922 فى قرية شبراتنا فى مركز بسيون فى محافظة الغربيه. بعد ما اتخرج من الكليه الحربيه اتدرج فى المناصب العسكريه لغاية ما فى 16 مايو 1971 اتعين رئيس أركان حرب الجيش المصرى فى عهد الرئيس انور السادات و استمر فى المركز ده لغاية 13 ديسمبر 1973. اتعزل من رياسة أركان الجيش وقت حرب اكتوبر بعد حصول الثغره فى منطقة الدفرسوار بسبب اختلافه مع الرئيس انور السادات و اللوا احمد اسماعيل وزير الحربيه. كان فى رأى الشاذلى سحب عدد من القوات المصريه اللى عدت قناة السويس عشان تتصدى لقوات شارون اللى عدت قناة السويس فى منطقة الدفرسوار و دى حاجه شاف قواده انها ممكن تعرض الجيش المصرى اللى عدى قناة السويس لإنتكاسه و تم عزله بعد ما شافوا فى تقدريهم انه منهار عصبياً و ممكن يأثر على الحاله المعنويه للجيش المصرى. لكن المشير الجمسي قال فى مزكراته ان الشاذلي ماكنش منهار.

سعد الدين الشاذلى شارك فى الحرب العالميه التانيه و كان قومندان لأول فرقه قوات براشوت فى مصر من 1954 ل 1959 ، و اشتغل ملحق عسكرى فى سفارة مصر فى لندن من 1961 ل 1963 ، و كان قومندان لأول قوات عربيه موحده فى الكونغو ضمن قوات الامم المتحده من 1960 و 1961 ، بعدها اتعين قومندان للوا مشاه من 1965 ل 1966 و بعدها بقى قومندان القوات الخاصه للبرشوتات و الصاعقه من 1967 ل 1969 ، و قومندان منطقة البحر الاحمر من 1970 لسنة 1971 لما اتعين رئيس للأركان. بعد عزله اتعين سفير لمصر فى انجلترا من 1974 ل 1975 و فى البرتغال من 1975 ل 1978. بعد كده اتمرد على السادات رئيس مصر بعد توقيع اتفاقية كامب ديفيد و هرب للجزاير و عاش هناك اربعتاشر سنه و عمل دعايه وحشه ضد السادات فإتوجهت له اتهامات بإنه أفشى اسرار عسكريه بكتابة و اتحاكم فى عهد الرئيس حسنى مبارك.

بعد ما حصلت الثغره وقت حرب اكتوبر كان من رأى سعد الدين الشاذلى سحب بعض القوات من الجيش المصرى من الضفه الشرقيه للضفه الغربيه لصد الإختراق الاسرائيلى لكن احمد اسماعيل وزير الدفاع و الرئيس أنور السادات القائد الاعلى للقوات المسلحه رفضوا إقتراحه وقررو انهم يصدوا من الشرق.

كتب الشاذلى مذكراته عن حرب اكتوبر و اتهم فيها السادات بإنه أخد قرارات غلط رغم نصايح القواد وقت الحرب فإتسبب ده فى هدم الانتصار العسكرى و اتسبب فى الثغره و تدمير حيطة الصواريخ و محاصرة الجيش التالت. و اتهم السادات بإنه اتنازل عن النصر لما وافق على سحب أغلب القوات المصريه لغرب القناه فى مفاوضات فض الاشتباك الأولى ، و ختم كتابه ببلاغ للنايب العام اتهم فيه السادات بإساءة استعمال السلطه ، فإتسبب كتابه فى تقديمه للمحاكمه غيايبيا بتهمة افشاء اسرار عسكريه و اتحكم عليه غيابى بالسجن 3 سنين مع الاشغال الشاقه و اتحطت ممتلكاته فى مصر تحت الحراسه و اتحرم من التمثيل القانونى و اتجرد من حقوقه السياسيه.


</doc>