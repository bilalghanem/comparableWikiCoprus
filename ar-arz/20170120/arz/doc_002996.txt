<doc id="8708" title="اسنا" url="https://arz.wikipedia.org/wiki?curid=8708">
اسنا

اسنا مدينه فى صعيد مصر الاعلى على الضفه الغربيه لـ النيل. قاعدة مركز اسنا فى محافظة الاقصر. اسمها المصرى القديم سنى و القبطى إسنى ، اليونانيين سموها لاتوبوليس Latopolis. كانت فى العصرين الفرعونى و الرومانى عاصمة الاقليم التالت فى الصعيد و بعد ما استولى العرب على مصر بقت عاصمة كورة اسنا. فى العصر الفاطمى لغاية اخر عصر الدوله المملوكيه كانت من اعمال القوصيه اللى عاصمتها كانت مدينة قوص. فى العصر العثمانى كانت من اعمال مدينة جرجا و فى سنة 1833 بقت اسنا عاصمة مأموريه قايمه بذاتها. المأموريه دى كانت ساعات بتضم لقنا و يبقوا سوا مديريه واحده مره بإسم مديرية نصف تانى قبلى و مره باسم مديرية عموم قنا و اسنا. فى سنة 1868 صدر امر بفصل اسنا عن قنا للمره الخامسه و بقت مديرية اسنا و كانت بتتكون من اربع اقسام هى اسنا و ادفو و الكنوز و حلفا. لكن لما ظهرت اخطار الثوره المهديه فى السودان صدر قرار مجلس النظار فى 26 ابريل 1888 بإلغاء مديرية اسنا و بقت مركز اتضاف لمديرية قنا و من التلت مراكز التانيه اتكونت ميريه جديده بإسم مديرية الحدود ( محافظة اسوان دلوقتى ) و بالتعديل ده اتلغت المديريه من اسنا و فضلت مركز ضمن مراكز مديرية قنا.
اشهر اثارها معبد الاله خنوم اللى بناه البطالمه و زودوا فيه. اتبنت فيها قناطر ع النيل سنة 1908 عشان تغذى ترعة الكلابيه فى الشرق و ترعة اصفون فى الغرب.وخان شنقير والقيسارية حيث شهدت معاملات تجارية مع يهود وشوام مع ال شنقير


</doc>