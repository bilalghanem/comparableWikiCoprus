<doc id="1548" title="ايزاك سينجر" url="https://arz.wikipedia.org/wiki?curid=1548">
ايزاك سينجر

ايزاك باشيفيس سينجر ( Isaac Bashevis Singer; ييدى ) (رادزمين، بولاندا، 14 يوليه 1904 - ميامي، امريكا 24 يوليه 1991) كان روائي و قصصي و كاتب مقالات ييدى كبير اتولد فى بولاندا وهاجر على امريكا. من أكبر ادبا اللغه الييدى. وصف فى رواياته و قصصه الساخره الفكاهيه المليانه بالحكمه عيشة اليهود فى بولاندا و امريكا، لكن شخصياته ومواضيعه بشريه عالميه. اخد جايزة نوبل فى الادب سنة 1978.

اتولد سينجر فى بولاندا فى عيلة فيها حاخامات كتار وكان أبوه وجده حاخامات. اخد تعليم يهودي تقليدي فى مدرسة الحاخامات فى وارسو (Warsaw Rabbinical Seminary) مع اخوه الكبير "اسرائيل جوشوا" عشان يبقى حاخام، بس فضل انه يكون كاتب.

بعد ما نشر اول رواياته " الشيطان فى جوريي " سنة 1935 هرب هو وأخوه على امريكا بعد ما اتوقعوا ان هتلر والمانيا النازيه حايهاجموا بولاندا ويحتلوها زي ماحصل فعلاً بعد ما هربوا.

بعد ما استقروا فى نيويورك سينجر اشتغل فى جورنال ييدى اسمه "ديلي فوروارد" - Daily Forward - و كتب مقالات كان بيمضيها بالاسم المستعار " وارشوفسكي ". وكتب قصص كان معظمها باليديش . فى سنة 1943 اخد الجنسيه الامريكيه.

سينجر اشتهر جداً وبقاله جمهور ومعجبين. كات عادته انه يكتب باليديش و بعد كده يشرف بدقه على الترجمه للإنجليزي. من اهم رواياته: "عائلة موسكات" ( 1950)، و ساحر لوبلين (1960)، و "العبد" (1962)، و "بيت المزرعه" (1967)، و "المزرعه" (1969)، و "اعداء، قصة حب" (1972). و من اشهر قصصه القصيره: "جيمبل الأحمق" (1957)، و "سبينوزا شارع السوق" (1961)، و "يوم جمعه قصير" (1964)، و "جلسة تحضير الأرواح" (1968).

سينجر زي الاديب الييدى الروسى شالوم اليخيم كتب كمان قصص للاطفال من اشهرها "سخيمل راح وارسو".

فى سنة 1966 كتب سينجر قصة طفولته وذكرياته فى وارسو فى كتاب "فى بيت ابي".

رواية "عائلة موسكات" - The Family Moskat - روايه طويله بتعتبر من أهم الروايات اللى كتبها سينجر و اول ما اتنشرت خدت جايزة لويس لاميد الادبيه - Louis Lamed Prize - و اتوصفت بإنها "روايه ملحمية عن يهود شرق اوروبا فى القرن العشرين". فى الروايه دي وصف سينجر عيشة اليهود فى وارسو من بداية القرن العشرين لغاية الحرب العالميه التانيه وغزو النازي لبولاندا. والروايه مليانه شخصيات و احداث.

رواية "ساحر لوبلين" - The Magician of Lublin - برضه بتعتبر من أهم روايات سينجر الطويله ودي بتدور احداثها فى بولندا فى أواخر القرن التسعتاشر وبتناقش صراع الانسان ضد الشر.

فى سنة 1978 اخد جايزة نوبل فى الادب.



</doc>