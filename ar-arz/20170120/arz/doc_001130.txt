<doc id="80890" title="الاعلان الدستورى (نوفمبر 2012)" url="https://arz.wikipedia.org/wiki?curid=80890">
الاعلان الدستورى (نوفمبر 2012)

فى يوم 22 نوفمبر 2012 محمد مرسى ، رئيس مصر طلع اعلان دستورى مكمل كان بيتضمن مجموعة من القرارات منها:ان كل قرارات الرئيس نهائية و مش قابلة للطعن من أى جهة ( يعنى محصنة من القضاء) لحد انتخاب برلمان جديد ، إقالة النائب العام المستشار/ عبد المجيد محمود و تعين المستشار/ طلعت ابراهيم مكانه، تحصين مجلس الشورى و الجمعيه التأسيسيه للدستور و مد فترة الجميعة التأسيسية شهرين زيادة لكتابة الدستور ، وده معناه ان مينفعش مجلس الشورى ولا الجمعية التأسيسية يتحلوا حتى لو بأمر المحكمة. و إعادة محاكمات المتهمين فى قضايا متعلقة بقتل المتظاهرين فى ثورة 25 يناير. الاعلان الدستورى ده كان سبب احتجاجات مصر 2012-2013 ، اللى شغالة من وقتها لحد دلوقتى. الاعلان الدستورى ده شافه معارضوه ان ده رجوع فى الكلام اللى مرسى تعهد به للمصريين ايام انتخابات رياسة مصر سنة 2012 و اعلان مرسى نفسه ديكتاتور رسمى محدش يقدر يعترض على قراراته ولا حتى القضاء و اصراره على الجمعيه التأسيسيه للدستور اللى غالبية اعضائها من الإخوان المسلمين و السلفيين و الاحزاب الدينية و اللى عليها مشاكل عشان مش بتمثل كل احزاب و طوايف المصريين و تحصين مجلس الشورى ، اللى اغلب المصريين كانوا رافضينه من الاساس و اللى اغلب اعضائه برضه من الإخوان المسلمين و السلفيين و الاحزاب الدينية. الاعلان الدستورى ده عمل انقسام كبير فى مصر موجود لحد دلوقتى و كانت بداية احتجاجات مصر 2012-2013
بعد صدور الاعلان الدستورى طلعت مظاهرات كتيره فى محافظات مصرية زى القاهرة ، اسكندريه ، السويس ، بورسعيد ، الخ.. احتجاج و رفض الاعلان الدستورى ده و كانت بداية احتجاجات مصر 2012-2013


البورصة المصرية خسرت خساير كبيره جدا بعد الاعلان الدستورى ده ، و ده اللى زود الانهيار الاقتصادى اللى بتمر به مصر . البورصة خسرت حوالى 37 مليار جنيه (6.1 مليار دولار) من رأسمالها السوقي ، و ده بيتعتبر تالت أكبر خسائر يومية من ايام ثورة 25 يناير ، واختفت طلبات الشرا على الأسهم المصرية و عمليات بيع كتيره للتخلص من الأسهم.



</doc>