<doc id="23609" title="روبرت ادواردز" url="https://arz.wikipedia.org/wiki?curid=23609">
روبرت ادواردز

روبرت ج. إدواردز Robert G. Edwards ( اتولد فى مانشستر، 27 سبتمبر 1925 )، دكتور و بروفيسور وعالم وباحث بيولوجيا إنجليزى فى الطب فى جامعة كمبريدج فى انجلترا ، مؤسس علم اطفال الانابيب. اتلقب بـ " ابو اطفال الانابيب ". اخد جايزة نوبل فى الطب سنة 2010 على انجازاته اللى حققها و اللى سمحت بعلاج امراض الخصوبه و دى حاله طبيه بتأثر على حوالى 10% من الأزواج على مستوى العالم.

بعد ما عمل تجارب على الحيوانات قدر الدكتور ادواردز انه ينقل تجاربه على البشر فى سنة 1987 بنجاح و اتولدت " لويزا براون " Louise Brown اول طفلة انابيب فى التاريخ يوم 25 يولية 1978 فى مستشفى اولدهام العام Oldham General Hospital.

على الرغم من معارضة الكنيسه الكاتوليكيه فى الغرب استمر فى جهوده لغاية ما وصل عدد اطفال الانابيب فى العالم ل 4 مليون طفل. استمرت الكنيسه الكاتوليكية فى مهاجمة الدكتور ادواردز ، و بعد ما أخد جايزة نوبل فى الطب هاجم الفاتيكان لجنة جايزة نوبل.

زار الدكتور ادواردز مصر فى سنة 1986 و شارك فى افتتاح اول مركز لاطفال الانابيب فى مصر اللى دعمه وساعده مساعده كبيره، و حضر فى سنة 1987 ولادة اول طفلة انابيب فى مصر و هى " هبة الله ". فى سنة 2008 كرمت مصر الدكتور ادواردز بمناسبة مرور 30 سنه على انجازه الضخم فى احتفال اتعمل فى اسكندريه و منحته وزارة الصحه المصريه درعها كتقدير لجهوده و انجازاته العلميه. الدكتور ادواردز بيزور مصر من وقت للتانى إكمنه كمان بيحب تاريخ مصر وآثارها.

الدكتور روبرت إدواردز دخل الفرحه فى قلوب الاف البشر و فتح باب الأمل لآلاف الاسر فى نواحى العالم.



</doc>