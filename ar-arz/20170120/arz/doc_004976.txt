<doc id="13428" title="المركز الثقافى القبطى" url="https://arz.wikipedia.org/wiki?curid=13428">
المركز الثقافى القبطى

المركز الثقافى القبطى، مركز ثقافى و مكتبه افتتحت فى القاهره فى مصر فى 14 نوفمبر سنة 2008. المركز إحياء لمكتبة الكنيسه المصريه الارتودكسيه القديمه و موجوده فيه أعداد كبيره من الكتب و المخطوطات التاريخيه النادره. و بيعتبر المركز جسر للحوار مع التراث المصرى القبطى و حلقة ربط بين حاضر مصر و ماضيها و مستقبلها زى ما بيقول البابا شنوده التالت اللى افتتح المركز. المركز اهتماماته مش لاهوتيه وبس لكن منفتح على التاريخ القبطى و الثقافه المصريه بوجه عام و بيعتبر إضافه ثقافيه مهمه لمساعدة المؤرخين و الباحثين و نشر الوعى الثقافى بتاريخ مصر.

من اهداف المركز الحصول على نسخ متصوره من المخطوطات القبطيه اللى اتسربت بره مصر و اتناثرت فى المتاحف و الجامعات المتخصصه. و المركز حالياً بيضم عدد من المخطوطات المهمه و النادره او نسخ منها. فيه مثلاً مخطوطات لنصوص قبطيه صعيديه بترجع للقرون الميلاديه الاربعه الاولى، و فيه مخطوطات مفيده للباحثين بالنسبه لتطور اللغه القبطيه و الكتابه و نصوص فيها المحاولات الاولانيه لترجمة الكتاب المقدس من القبطى للعربى و نصوص من

قاعة المخطوطات اللى موجوده فى الدور الخامس فى مبني المركز‏ بتضم عدد من المخطوطات الاصليه‏ و عدد كبير من المخطوطات المتصورة علي شرايح ميكروفيلم و سي دى‏، و دى كانت ثمره لجهود متواصله لتجميع التراث القبطى المصرى المتناثره فى الأديره والكنايس و بره مصر.‏ المركز الثقافي القبطي فيه حالياً‏ 1310‏ مخطوطه من محتويات مكتبة البطركيه القبطيه فى القاهره‏ و ‏360‏ مخطوطه علي شرايح ميكروفيلم بتضم ‏7110‏ ورقه و ‏1140‏ نسخه رقميه طبق الاصل فى مليون ورقه مهداه من جمعية القديس الأنبا شنودة فى لوس انجليس‏ ، ودى نسخ مماثلة للمجموعه اللى كان البابا شنوده التالت اهداها لمكتبة اسكندريه‏.

من اهداف المركز الحصول على نسخ متصوره من المخطوطات القبطيه اللى اتسربت بره مصر و اتناثرت فى المتاحف و الجامعات المتخصصه. و المركز حالياً بيضم عدد من المخطوطات المهمه و النادره او نسخ منها.
فيه مثلاً مخطوطات لنصوص قبطيه صعيديه بترجع للقرون الميلاديه الاربعه الاولى، و فيه مخطوطات مفيده للباحثين بالنسبه لتطور اللغه القبطيه و الكتابه و نصوص فيها المحاولات الاولانيه لترجمة الكتاب المقدس من القبطى للعربى و نصوص من العصر المملوكى منسوبه ل ولاد العسال ، ولاد العسال دول كانو عيلة مثقفين طلع منها فطاحل زى " ابو إسحق ابن فخر الدولة العسال " اللى كان من ضمن مؤلفاته كتاب عن قواعد اللغه القبطيه، و فيه مخطوطه لكتاب " المجموع المبارك " اللى كتبه المؤرخ المكين ابن العميد اللى بيعتبر تكمله لتاريخ الطبرى. فيه كمان صور لمخطوطات بترجع للقرن التاسع كانت اتلقت فى دير رئيس الملايكه ميخائيل فى الفيوم و معروفه بإسم " الحامولى ". المخطوطات الاصليه موجوده فى نيويورك و هى بمثابة مكتبه كامله للدير بتبين تحولات مهمه فى ثقافة المصريين و الرهبان من اللغه القبطيه للغه العربيه.

‏و بيقول الأنبا ارميا الأسقف العام وسكرتير البابا شنوده لشئون المركز الثقافى القبطى إن المركز حا يحط خطه لتحقيق و نشر عدد من المخطوطات المهمه عشان تتنشر بطريقه علميه، ومن بين المخطوطات دى اقوال أبهات الكنيسه القبطيه، و ان المركز ناوى يعيد كتابة تاريخ البطاركه بصوره علميه بتتماشى مع روح العصر‏.‏ وبيقول الدكتور ماجد صبحى الباحث فى المركز إن نشر المخطوطات حايعتمد على مناهج مقارنه‏ عن طريق تحقيق أكتر من مخطوطه بتتنسب لحقبه زمنيه معينه لإن ده حا يدى صوره واضحه بخصوص مراحل تاريخيه غامضه او ملتبسه زى عصور دولة المماليك البحريه و دولة المماليك البرجيه فى الفتره مابين بين سنة ‏1250 ‏و سنة ‏1517.‏

المكتبه والمخطوطات بيمثلوا المرحلة الأولى لمشروع المركز الثقافى القبطى.‏ المرحله التانيه حا تقوم على عمل مجموعه من مراكز البحوث والدراسات المتخصصه فى التاريخ واللغه والاثار والعماره والنسيج والموسيقى وأقوال الأباء ‏(الباترولوجى)‏ و اللاهوت و مواضيع تانيه.‏ و بيقول الدكتور صبحى إن المركز حايحاول انه يوفر للباحثين والقراء خبرة العلما والدارسين الاجانب اللى نشروا بحوثهم و دراساتهم فى مجلات متخصصه وكتب علميه بأكتر من لغه اجنبيه‏، لإن ‏للأسف المنشور بالعربى فى علم القبطيات‏ (القبطولوجيا‏)‏ بيمثل اقل من عشره فى الميه من المنشور عالمياً.

بيتمنى الباحثين المصريين إن الدوله فى مصر تلعب دور أكبر فى الإهتمام بالثقافه القبطيه اللى بتمثل جزء مهم من تاريخ مصر و ثقافتها‏.‏ و بيقول الدكتور كمال زاخر‏:‏ ان المركز من غير شك اضافه لثقافة التنوير‏،‏ لإن الأطراف المختلفه على الساحه المصريه لازم تتعرف على بعضها ‏لإن الجهل سبب رئيسى فى حالة الاحتقان الطائفى باعتبار إن الانسان عدو ما يجهل‏. و بيتمنى إن يبقى فيه قسم لل قبطولوجيا فى الجامعات المصريه.



</doc>