<doc id="93152" title="ليندا لافليس" url="https://arz.wikipedia.org/wiki?curid=93152">
ليندا لافليس

ليندا لافليس (10 يناير 1949 - 22 ابريل 2002) ممثلة بورنوجرافية امريكية ، واسمها الحقيقى ليندا سوزان بورمان (Linda Susan Boreman) .

اتولدت ليندا لافليس يوم 10 يناير 1949 فى مدينة يونكرز بولاية نيويورك الامريكية وأبوها كان ظابط بوليس . وفى سنة 1965 سافرت مع اهلها لولاية فلوريدا وكان عندها فى الوقت ده 16 سنة ، وفى سنة 1969 اتعرضت للإغتصاب ونتج عنه حمل سفاح وبعدما ولدت ابنها راحت امها واخداه وسلمته للتبنى .

فى سنة 1970 رجعت ليندا لافليس مع اهلها لولاية نيويورك وهناك اتعرفت على الممثل والمخرج البورنوجرافى الراحل تشاك تراينور (Chuck Traynor) واتجوزته سنة 1971 ، وبسبب الجوازة دى اتفتحت عليها طاقة من جهنم لأن جوزها ده كان مجرم و قواد و سادى وكان بيضربها ويعذبها علشان تمارس السكس مع رجالة تانيين مقابل فلوس كان هو اللى بيقبضها وكان بيحرضهم على اغتصابها إذا رفضت ، وفى الاخر اجبرها على الدخول فى مجال البورنوجرافى لدرجة أنها كانت بتمثل الافلام دى تحت تهديد مسدسه . كل ده رغم أنها كانت خجولة قوى حتى أنه كان هايغمى عليها فى يوم لما كانت بتستحمى واتفاجئت براجل غريب دخل عليها فى الحمام وشافها وهى عريانة .

مثلت ليندا لافليس 10 افلام بورنوجرافية فى الفترة ما بين سنة 1971 وسنة 1975 كان اشهرهم فيلم Deep Throat سنة 1972 .

فى سنة 1974 اتطلقت ليندا لافليس من تشاك تراينور (Chuck Traynor) ، وفى سنة 1976 قررت أنها تعتزل الشغل فى مجال البورنوجرافى بشكل نهائى بعدما قرفت من نفسها وقالت ساعتها أنها قربت من ربنا وعلشان كده هى عايزة تغير حياتها للأحسن .

فى سنة 1976 ليندا لافليس اتجوزت رجل الاعمال لارى مارشيانو (Larry Marchiano) وخلفت منه ولد اسمه دومينيك (Dominic) وبنت اسمها ليندساى (Lindsay) ، وعاشوا مع بعض 20 سنة لغاية ما اتطلقوا سنة 1996 .

فى يوم 3 ابريل 2002 اتعرضت ليندا لافليس لحادثة عنيفة بعدما صدمتها عربية فى مدينة دنڤر بولاية كولورادو ودخلت بسببها المستشفى فى حالة خطيرة لغاية لما ماتت فى يوم 22 ابريل 2002 .


</doc>