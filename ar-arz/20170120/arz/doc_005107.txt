<doc id="30021" title="شيخ العرب همام الهوارى" url="https://arz.wikipedia.org/wiki?curid=30021">
شيخ العرب همام الهوارى

شيخ العرب همام الهوارى ( 1709 - ديسمبر 1769 )، كان شيخ من شيوخ العربان فى مصر و زعيم قبيلة العرب الهواريه ، عاش فى العصر العثمانى و فى عهد على بيك الكبير و اتمرد و اتزعم عصابات اجراميه و قطاعين طرق فى الصعيد لفرض اتاوات على الفلاحين المصريين و ارهابهم. مركز عملياته كان فى فرشوط.

بعد ما قوى مركز على بيك السياسى فى مصر ابتدا يعمل اصلاحات داخليه لكن واجه مشكلة العربان اللى فضلوا زى ما كانوا من وقت دخولهم مصر بعد سنة 642 مصدر للفساد و الازعاج للسلطات و للمصريين فكانوا بيهاجموا القرى و ينهبوها و يخطفوا الستات و يسرقوا بهايم الفلاحين و محاصيلهم و يفرضوا اتاوات عليهم. اهم عصابات العربان كانوا عصابة سويلم بن حبيب فى الوجه البحرى و عصابات شيخ العرب همام زعيم عربان الهواره اللى بقى ليه نفوذ جامد فى الصعيد و بعصاباته كون حاجه زى دوله جوه دوله و بقى متحكم فى الصعيد و بيفرض اتاوات على الفلاحين المصريين و ما حدش بقى قادر عليه و على قطاعين الطرق بتوعه. على بك انذر شيخ عرب الحبانيه و حذره من مغبة مهاجمته للقرى المصريه لكن لما الكلام ماجابش نتيجه بعتله قوات عسكريه بقيادة احمد بك اللى قدر يقتل اعداد كبيره من العربان و طاردهم لغاية ما هربوا فى الصحرا و دخلوا الواحات و عشان كده اتعرف احمد بك اللى بقى والى عكا بعد كده بإسم " أحمد باشا الجزار ". بعد ما خلص على بيك من مفسدين العرب الحبانيه و جه جهده لإنهاء فساد العرب الهواريه المتزعمهم شيخ العرب همام الهوارى.

شيخ العرب همام كان مسيطر على الصعيد و متمركز فى فرشوط و السلطات قبل على بك الكبير ماكانتش قادره عليه ، لكن على بيك اللى كان معروف بهمته و شجاعته هاجمه هو و اعوانه فى معارك دمويه و اتقتل همام او مات من الصدمه فإتخلصت مصر من شروره هو و عصاباته و استقرت الاحوال و عاش الفلاحين المصريين فى امان من اسوان لغاية اسكندريه بعد ماانقضى على عصابات العربان من الحراميه و قطاعين الطرق. بيوصف الجبرتى الاحوال بعد ما قضى على بك على فساد العربان بقوله: " فأمنت السبيل و انكفت أولاد الحرام .. بحيث إن الشخص كان يسافر بمفرده ليلا و راكبا دابته أو ماشيا، ومعه حمل الدراهم و الدنانير إلى أى جهة، ويبيت فى الغيط أو البرية آمنا مطمئنا لا يرى مكروها ابدا ".



</doc>