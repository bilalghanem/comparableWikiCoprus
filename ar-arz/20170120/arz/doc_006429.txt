<doc id="19167" title="تيتو" url="https://arz.wikipedia.org/wiki?curid=19167">
تيتو

يوسيپ بروز تيتو ( Јосип Броз Тито ‏ "Josip Broz Tito")‏ (مولود بإسم: "Josip Broz",‏ 7 او 25 مايو 1892 — 4 مايو 1980) كان ثورى و رئيس يوجوسلاڤيا و الامين العام و بعدين رئيس لرابطه الشيوعيين فى يوجوسلاڤيا من سنة 1943 لحد ما مات. قاد حرب العصابات ضد المانيا النازيه فى الحرب العالميه التانيه فى بلده يوجوسلافيا. كان برتبة مشير و قائد الاعلى للجيش الشعبى اليوجوسلافى . مع ان تيتو بيعتبر ديكتاتور سياسته الاقتصاديه و الخارجيه كانت ناجحه جدا و كان واحد من مؤسسين حركة عدم الانحياز و اول امين عام ليها. كمان كان واحد من مؤسيين مكتب الاعلام الشيوعى.

اتولد فى كرواتيا شارك لاول مرة فى احتفال عيد العمال العالمى سنة 1910 , اتجند فى الجيش فى سنة 1913 , و اعتقلوه بتهمة الدعايه ضد الحرب العالميه الاولى و بعدين بعتوه عشان يحارب ضد الروس فى سنة 1915 و اتئسر بعد ما اتصاب فى الحرب و اخدوه هو و اسرى تانيين على روسيا. فضل فى المستشفى سنة كاملة بيتعالج و بعدين اخدوه على معسكر اعتقال الاسرى فى جبال الأورال, و هناك اختاروه المساجيين الاسرى عشان يبقى زعيم ليهم, و حصلت الثوره الروسيه و اقتحم مجموعة من العمال السجن عشان يحرروا اللى محبوسين فى السجون الامبراطوريه الروسيه اللى الثوار وقعوها , فطلع مع اللى طلعوا, بعد كدا انضم ل بلاشڤه الروس عشان يقوموا ب الثورة البلشڤيه و بسبب كدا اتمسك عشان دعمه للبلاشڤه بس هرب تانى. فى 1917 سنة اتجوز ”پيلاجييا بيلاسوڤا“ "Pelagija Belousova", و سنة 1918 انضم للجيش الاحمر فى الحرب الاهليه الروسيه و انضم للحزب الشيوعى الروسى. فى سنة 1934 انتخبوه عضو فى المكتب السياسى للحزب الشيوعى اليوجوسلافى و بعد كدا بسنة بقى ممثل للحزب فى الشيوعى اليوجوسلافى فى الكومنترون و فضل سنة فى الاتحاد السوڤييتى و بعدين رجع فى سنة 1936 عشان يطهر الحزب من اللى شافهم منافقين و اعداء للشيوعيه.

بعد ما قامت الحرب العالميه التانيه اسس تيتو مجلس التحرير الوطنى اللى كانت مهمته انه يصد افكار النازيه و الفاشية و ليهم. و سنة 1943 عمل حكومة مؤقته, و بدئت تشجع اعمال مقاومه ضد المانيا النازيه و حلفئها, و بسبب كدا حولت المانيا النازيه انها تغتاله تلات مرات بس فشلوا, فى سنة 1945 عمل اتفقايه مع الاتحاد السوڤييتى بتسمح ليهم انهم يدخلوا بجيوشهم فى يوجوسلاڤيا عشان يصدوا النازيين و حلفئهم و يبقوا من الحلفا اللى بيحاربوهم, فى نفس السنه بعد ما الحرب خلصت بقى رئيس الوزراه و عمل دستور جديد و بنى جيش يوجوسلافى جديد, بقى من اكتر الجيوش فى اوربا قوه. اتعرف انه كان من اكبر الديكتاتورين الشيوعيين فى التاريخ, كان مش بيسمح بوجود حد بيعارضه.

كان تيتو هو و جمال عبد الناصر و جواهرلال نيهرو من دعاه عدم الانحياز و عملوا منظمة عدم الانحياز و كان شايف انهم يبقوا على الحياد و ميتدخلوش فى الحرب الباردة اللى كانت ما بين امريكا و الاتحاد السوڤييتى. بقت يوجوسلاڤيا الدوله الشيوعيه الوحيده اللى فى عالم اللى مش فى حلف وارسو.


</doc>