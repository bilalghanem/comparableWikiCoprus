<doc id="23348" title="بورت رويال" url="https://arz.wikipedia.org/wiki?curid=23348">
بورت رويال

پورت رويال ( Port Royal) كانت واحده من اهم الموانى فى جامايكا لحد ما دمرها زلزال اتسبب فى تسونامى يوم 6 يونيه 1692. مات فى الزلزال دا حوالى 3000 واحد يعنى تقريبا نص عدد سكان المدينه و بيوتها و مبانيها اللى كانت مبنيه على ارض الجزيره الرمليه اتزحلقت و اختفت كلها تحت المايه. محاولات اعادة بنا المدينه فشلت سنة 1710 لما قامت حريقه دمرت اغلب المبانى من تانى و فى سنة 1907 اتعرضت بورت رويال لزلزال تانى دمر اللى كان بقى منها. النهارده ما فضلش من بورت رويال غير قريه صغيره مالهاش اهميه و عدد سكانها حوالى 2000 واحد فيها يادوب كام اثر اتبقو من ايام العز بتوع المدينه و فيها كمان متحف صغير معروض فيها شويه تحف و اثار نشلوها من تحت المايه بعد ما غرقت المدينه.

بورت رويال كانت فى ايام عزها واحده من اغنى المدن على مستوى العالم كله و كانو بيقولو عليها اغنى و اخبث مدينه فى العالم الجديد . موقعها المتميز على الساحل الجنوبى بتاع جامايكا و وقوعها على طريق سفن التجاره الاسبانيه ما بين باناما و اسبانيا الام و بعدين ازدهار تجارة العبيد و السكر على السفن الانجليزيه كل دا خلاها مقر مهم للقراصنه اللى اتلمو فيها من حتت كتيره و بعيده من العالم كله لدرجة انها كان فيها قراصنه جايين من مدغشقر. هينرى مورجان "Henry Morgan" كان من اشهر القراصنه اللى عاشو فى المدينه ايام عزها فى الفتره دى و عملها المقر الرئيسى بتاع عمليات القرصنه و وصلت قوته ان الحكومه البريطانيه عينته حاكم على المدينه و على جامايكا كلها.


</doc>