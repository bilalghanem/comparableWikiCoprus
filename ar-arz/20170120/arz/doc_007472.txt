<doc id="10453" title="فولجوجراد" url="https://arz.wikipedia.org/wiki?curid=10453">
فولجوجراد

ڤولجوجراد ( Волгогра́д) اتعرفت قبل كدا باسم تسارتسين "Tsaritsyn"‏ (1589–1925) و ستالينجراد "Stalingrad"‏ (1925–1961) هى مدينه روسيه و عاصمة الكيان الفيدرالى ڤولجوجراد اوبلاست الموجود فى جنوب غرب روسيا. ڤولجوجراد خدت اسمها من اسم نهر الڤولجا اللى المدينه مبنيه على ضفته الغربيه. جراد بالروسى يعنى مدينه و ڤولجوجراد يعنى مدينة الڤولجا.

ڤولجوجراد حصلت فيها واحده من اهم معارك الحرب العالميه التانيه (معركة ستالينجراد).

اتبنت ڤولجوجراد سنة 1589 على هيئة قلعه اسمها قلعة تساريستين على ضفة نهر الڤولجا و كان الهدف من بنايتها هو حماية منطقة نهر الڤولجا اللى سيطرت عليها الامبراطوريه الروسيه جديد. ايام الحرب الاهليه الروسيه (1918-1920)، يوسيف ستالين نظم قوات المدينه و دافع عنها قدام قوات الجيش الابيض الروسى و عشان كدا اتغير اسم المدينه لـ ستالينجراد زى تكريم ليه.

فى واحده من اهم المعارك اللى غيرت مسار الحرب العالميه التانيه حصلت فى مدينة ڤولجوجراد ما بين اغسطس 1942 و فبراير 1943. معركة ستالينجراد حصلت بين القوات الالمانيه اللى حاولت تغزو المدينه و بين المقاومه الروسيه العنيفه و اللى اتصدت لغزو الالمان بعنف و بشجاعه كبيره جدا لدرجة انه مع نهاية المعركه كان ما بقاش من ستالينجراد تقريبا غير اكوام التراب.

مدينه ڤولجوجراد اتبنت بالكامل من تانى بعد الحرب ما خلصت و طلعت فيها عماير و مصانع و خصوصا مصانع الحديد الصلب و مصانع الالومينيوم و فى الستينات اتبنى مصنع للكيماويات و اتفتحت فيها جامعة ڤولجوجراد سنة 1898.

اسم المدينه اتغير من ستالينجراد لـ ڤولجوجراد سنة 1961 و اللى خد القرار دا رئيس الاتحاد السوڤييتى نيكيتا خروتشوف ضمن برنامجه اللى كان بيرجع فيه عن كل القرارات اللى خدها يوسيف ستالين.



</doc>