<doc id="88164" title="الاربعه الكبار ف التنس" url="https://arz.wikipedia.org/wiki?curid=88164">
الاربعه الكبار ف التنس

الاربعه الكبار ف التنس اسم لأربع لعيبة تنس هما روجر فيديرار و رافاييل نادال و نوڤاك ديوكوڤيتش و اندى موررى. الاربعه دول كسبو عدد كبير من بطولات التنس منهم سته و اربعين بطوله من بطولات الجراند سلام الاربعه الكبيره فيدرر كسب سبعتاشر بطوله منهم و نادال كسب اربعتاشر بطوله، ديوكوفيتش كسب اتناشر بطوله وموررى كسب تلات بطولات. الاربعه دول كسبو كمان 93 بطوله من بطولات ماسترز 1000 و حداشر بطوله من نهائيات دورى رابطة محترفين التنس.

اسم الاربعه الكبار ف التنس كان بيستعمل كتير ايام وجود اربع لعيبه كبار بيكسبو بطولات كتيره ف التنس لكن بيدل على الاربعه دول الايام دى.

روجر فيديرار كان اول واحد يظهر فيهم لما كسب اول بطوله ليه سنة 2001 ف ميلانو و كسب جراند سلام اول مره ف ويمبلدون سنة 2003 و بعديه نادال اللى كسب جراند سلام اول مره ف فرنسا سنة 2005. ديوكوفيتش كسب جراند سلام اول مره سنة 2008 بعد ما غلب روجر فيديرار ف سيميفاينال بطولة اوستراليا و كسب البطوله بعد ما غلب جو ويلفريد تسونجا ف الفاينال . اندى موررى كسب جراند سلام اول مره سنة 2012 بعد ما غلب ديوكوفيتش ف فاينال بطولة امريكا.

فيدرار و نادال كل واحد فيهم كمل كارير جراند سلام و نادال كمل كارير جولدن سلام عشان كسب ميدالية فردى التنس الدهب ف اوليمبياد 2008. ديوكوفيتش ماكسبش لسه بطولة فرنسا المفتوحة للتنس و موررى ماكسبش لسه بطولة فرنسا المفتوحة او استراليا المفتوحة بس كسب ميدالية فردى التنس الدهب ف دورة الالعاب الاولمبية الصيفية 2012 .

روجر فيديرار هو الوحيد اللى غلب التلاته التانيين ف نفس البطوله و ده كان ف نهائيات الدورى العالمى سنة 2010 ؛ لما غلب موررى ف جولة روبن، و غلب ديوكوفيتش ف الدور أبل النهائى، و غلب نادال ف مباراة نهائى البطوله.

من سنة 2000 لسنة 2003 كان فيه لعيبه كبار ابتدو يبطلو لعب زى بيت سامبراس و اندريه اجاسى و ما كانش فيه نجوم جديده كتير روجر فيديرار كسب اول بطوله ليه سنة 2001 ف ميلانو و كسب جراند سلام اول مره سنة 2003 ف ويمبلدون لما غلب مارك فيليبوسيس فى الفاينال و خلص السنه ف المركز التانى على العالم بعد اندى روديك . سنة 2004 و 2005 فيديرار كسب خمسه جراند سلام من تمانيه و إتغلب عشر مرات بس . رافاييل نادال كسب اول بطوله ليه لما كان عنده 15 سنه و 10 شهور ف ابريل سنة 2002 و غلب فيديرار سنة 2004 ف مايامى ماسترز 

ف يناير سنة 2008 نوڤاك ديوكوڤيتش غلب روجر فيديرار ف سيميفاينال بطولة اوستراليا و كسب البطوله بعد ما غلب جو ويلفريد تسونجا ف الفاينال . تسونجا كان غلب نادال ف السيميفاينال 

من بطولة فرنسا المفتوحة 2005 و لحد بطولة فرنسا المفتوحة 2014 الاربعه الكبار كسبو كل بطولات الجراند سلام الاربعه الكبيره ماعدا إتنين امريكا 2009 اللى كسبها خوان مارتين ديل پوترو و اوستراليا 2014 اللى كسبها ستانيسلاس ڤاڤرينكا.

رافاييل نادال و روجر فيديرار لعبو 33 ماتش ضد بعض نادال كسب 23 و روجر فيديرار كسب 10 . , ماتش فاينال ويمبلدون سنة 2008 بين نادال و فيديرار بيعتبر احسن ماتش ف تاريخ التنس .

رافاييل نادال و نوڤاك ديوكوڤيتش لعبو 43 ماتش ضد بعض نادال كسب 23 و ديوكوڤيتش كسب 20 اول ماتش بينهم كان سنة 2006 و كسبه نادال.

روجر فيديرار و نوڤاك ديوكوڤيتش لعبو 38 ماتش ضد بعض روجر فيديرار كسب 20 و ديوكوڤيتش كسب 18 

روجر فيديرار و اندى موررى لعبو 23 ماتش ضد بعض روجر فيديرار كسب 12 و موررى كسب 11 

نوڤاك ديوكوفيتش أصغر من اندى موررى ف السن بإسبوع بس . و لعبو ضد بعض و هم بيكبرو . لعبو 26 ماتش ف بطولات المحترفين ديوكوفيتش كسب 18 و موررى كسب 8 .

نادال و موررى لعبو 24 ماتش ضد بعض نادال كسب 17 و موررى كسب 7.


</doc>