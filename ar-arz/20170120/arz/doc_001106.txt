<doc id="81546" title="الا بوجاتشيفا" url="https://arz.wikipedia.org/wiki?curid=81546">
الا بوجاتشيفا

الا بوريسوفنا پوجاتشيڤا ( Alla Borisovna Pugacheva ) - بالروسى : Алла Борисовна Пугачёва -، ( موسكو، 15 ابريل 1949). مغنيه و فنانه استعراضيه روسيه كبيره من انجح و اشهر المغنيين الروس فى العصر الحديث. اتولدت فى موسكو فى 15 ابريل 1949 و ابتدت حياتها الفنيه سنة 1965 فى الفتره السوفيتيه بإغنية " روبوت Робот " اللى اتذاعت وقتها كتير فى الراديو السوفيتى الرسمى. و بعدها غنت مع فرق موسيقيه روسيه و عزفت على البيانو و انتشرت. فى سنة 1970 لعبت دور البطوله فى فيلم " چينتشينا، كاترايا بوييت Женщина, которая поёт " ( الست اللى بتغنى ) اللى نجح نجاح كبير و شافه 55 مليون من سكان الاتحاد السوفيتى. و مابين 1977 و 1980 غنت مع فرقة " ريتم Ритм " و استمرت فى تقديم عروضها الموسيقيه لغاية النهارده. بتتميز الا بصوتها الجميل المعبر الصافى المليان بالأحاسيس. ذاع صيتها فى روسيا و نواحى الاتحاد السوفيتى و بتعتبر اكتر مغنيه روسيه اتباعت ليها اسطوانات و اكتر مغنيه روسيه ليها شهره شعبيه. فى سنة 1978 اخدت اول جوايزها فى مهرجان غنائى بإغنية فيسى موجوت كورولى - Все Могут Короли ( كل حاجه فى امكان الملوك ). و فى سنة 1997 مثلت روسيا فى مهرجان الاغنيه الاوروبيه Eurovisie song festival. فى 1985 اتكرمت بلقب " فنانه روسيه مبدعه" و فى 1991 بلقب فنانه للشعب.

لعبت الا ادوار البطوله فى كذا فيلم و غنت بره روسيا و بالذات فى السويد. و بعد تفكك الاتحاد السوفيتى ابتدت تتاجر فى البرفانات و الجزم و فتحت محطه اذاعيه. اتجوزت الا اربع مرات و اخر جوازاتها كانت من شاب اصغر منها فى السن بكتير ، و بتهتم الجرايد و المجلات بيها و بقصص جوازها و علاقاتها العاطفيه.





</doc>