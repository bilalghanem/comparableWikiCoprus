<doc id="14658" title="كنيسه" url="https://arz.wikipedia.org/wiki?curid=14658">
كنيسه

كنيسه ، فى المسيحيه ، هى المكان اللى بيمارس فيه المسيحيين الطقوس الدينيه ، و المعنى المعروف ليها هو " جماعه منظمه للعباده ". المسيحيه دخلت مصر فى القرن الاول ، لكن بسبب اضطهاد للمسيحيين المصريين كانت عبادتهم بتم فى المعابد و المقابر الفرعونيه ، لكن بعد ما بقت المسيحيه دين الامبراطوريه اتبنت الكنايس و الأديره. الكنايس المسيحيه الاولانيه فى مصر اتبنت على الطرازين البازيليكى و البيزنطى فكانت مقسمه على ممر فى النص و ممرين على الجنبين بتفصلها صفوف عواميد و بتغطيها القبب و كانت بتتميز بالهياكل الجميله و الصور و الايقونات المتلونه.

فى المسيحيه الكنيسه بتضم كل المسيحيين العايشين و الميتين تحت رياسة المسيح مؤسسها ، فالكنيسه بتشمل ناحيتين : المجاهده فى العالم المحسوس ، و المنتصره و هى جماعة القديسين فى السما ، و هى كنيسه واحده مقدسه جامعه رسوليه.

من الكنايس المشهوره فى العالم كنيسة القيامه فى القدس ، و كنيسة سان مارك فى فينيسيا ( القرن 9 ) و هى كنيسه اتحرقت سنة 976 لكن اتبنت تانى سنة 1071 و فى القرن 15 اتحطت فى واجهتها عناصر قوطيه ، و كنيسة سستين فى الفاتيكان فى روما و دى اتبنت سنة 1473 و مشهوره بلوحاتها الفنيه الرائعه اللى رسمها كبار الرسامين زى مايكلانجلو ، و كنيسة القديس بطرس فى روما و اتبنت و اتوسعت من 1445 ل 1626 ، و كنيسة ويستمنيستر آبى فى لندن اللى بتعتبر من أجمل المبانى على الطراز القوطى.

فى مصر بتشتهر كنيسة ابو سيفين فى القاهره اللى اتبنت فى اواخر القرن الخامس و اوائل القرن الساتت و فيها ايقونات جميله و رسومات بديعه على الحيطان ، و كنيسة ابو سرجه برضه فى القاهره و اتبنت فى اواخر القرن الرابع و بدايات القرن الخامس و فيها مغاره تحت مستوى الشارع الخارجى جواها كنيسه صغيره ، و كنيسة العدرا فى حى الزتون و دى اتنقلت ليها البطريركيه فى القرن اربعتاشر لغاية القرن السبعتاشر و اشتهرت بقصة تجلى العدرا فيها سنة 1968، و الكنيسه المعلقه فى القاهره و كانت مقر البطريرك من القرن الحداشر لحد القرن الاربعتاشر و بتمتاز برشاقة و جمال منبرها المعمول من المرمر و بأعداد كبيره من الايقونات.


</doc>