<doc id="31010" title="احتجاجات احتلوا" url="https://arz.wikipedia.org/wiki?curid=31010">
احتجاجات احتلوا

احتجاجات إحتلوا Occupy protests او احتجاجات الغضبانين Indignants protests ، هى حركات احتجاج و غضب شعبى و مظاهرت قامت فى امريكا و اوروبا للاحتجاج على الأوضاع الاقتصاديه و عدم المساواه الاقتصاديه بين الطبقات و طمع البنوك و الشركات الكبرى و تحكمها فى الحكومات لمصالحها الشخصيه من غير الأخد فى الاعتبار مصالح عامة الناس الاجتماعيه و الاقتصاديه. ابتدت الحركه فى مدريد فى اسبانيا فى مايو 2011 و من هناك انتشرت فى بلاد اوروبيه بيعانى سكانها من ارتفاع الاسعار و التدهور الاقتصادى و منها اليونان ، و بعدين انتشرت فى كذا مدينه اوروبيه و امريكيه.

فى نيويورك فى امريكا حصلت احتجاجات تحت شعار " احتلوا وول ستريت Occupy Wall Street " فى سبتمبر 2011 ، وول ستريت هو شارع المال و البنوك. الاحتجاجات كانت على البطاله و حالة الكساد الاقتصادى. و فى 15 اكتوبر 2011 عمت المظاهرات الغاضبه اكتر من 25 بلد. اقوى المظاهرات و اللى اتحولت لعنف كانت فى نيويورك و روما و فرانكفورت و لندن و ردت السلطات بضرب المتظاهرين و القبض على اعداد منهم. فى نيويورك استخدمت قوات مكافحة الشغب الحصنه فى الهجوم على المتظاهرين و اعتقلت اعداد منهم. الاف المتظاهرين كانو احتشدو فى الشوارع فى نيويورك كتلبيه لنداء حركة " احتلو وول ستريت " و هتفو بشعارات ضد النظام السايد زى " احنا من الشعب " و " باعونا " و " عايزين شغل ". البوليس راقب المظاهرات المتحركه من على المتوسيكلات و هاجم المتظاهرين بالحصنه و ضربهم بالعصيان و قبض على اعداد منهم.

استمرت المظاهرات فى امريكا ، و فى مدينة شيكاجو خرج المتظاهرين للشوارع فى 16 اكتوبر و احتشدو فى منطقة نص البلد و نصبو خيم و مشيت مسيرة من مجلس الاحتياطى الاتحادى (البنك المركزى الأمريكى) لجنينة جرانت ، و اعتقل البوليس حوالى 175 مواطن.

وسيله تانيه للإحتجاج عملها الغضبانين كانت سحب مدخراتهم من البنوك و قفل حساباتهم. فى نيويورك دخلت ناس من زباين سيتى بنك Citi Bank البنك و طلبو قفل حسابتهم فإتقفلت عليهم الأبواب و جه البوليس و اتقبض على واحده ست منهم.

فى ألمانيا عمت المظاهرات أكتر من 50 مدينه رفع المتظاهرين يفط ضد النظام الاقتصادى الجاير و سياسات الشركات و البنوك الكبيره زى " انتو بتدمرو مستقبلنا " و " انتو بتتلاعبو بحياتنا ". اكبر المظاهرات دى حصلت قدام البنك المركزى الأوروبى فى فرانكفورت تحت شعار " احتلوا فرانكفورت Occupy Frankfurt " و قامت مظاهرات زيها فى مدن تانيه منها كولونيا و هامبورج و هانوفر و شتوتجارت و غيرها.

فى لندن قامت مظاهرات مشابهه نظمتها حركة " المملكه المتحده من غير خفض للإنفاق " تحت شعار " احتلو بورصة لندن " و رفع المتظاهرين يفط بتطالب بوقف خفض الانفاق و وقف عمليات طرد العمال و الموظفين اللى بتقوم بيها الشركات الكبيره. و شافت العاصمه الايطاليه روما اعنف المظاهرات و هاجم ملثمين غضبانين الاوتوموبيلات و حرقوها و كسرو فترينات المحلات و البنوك و قامت حريقه فى مبنى تابع لوزارة الدفاع الايطاليه فى روما ، و هاجم البوليس المتظاهرين و رمى عليهم القنابل المسيله للدموع و حصلت مصادمات و اتقبض على اعداد من المتظاهرين و اتجرح حوالى 70 شخص. عمدة روما جيانى اليمانو Gianni Alemanno اتهم " البلطجيه " اللى قال انهم كانو كذا الف اتجمعو من نواحى ايطاليا و حتى كمان ممكن من كل نواحى اوروبا ، و اتوعد رئيس الوزرا سيلفيو بيرلوسكونى Silvio Berlusconi المتسببين فى اعمال العنف بالعقاب.



</doc>