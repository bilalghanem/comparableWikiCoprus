<doc id="24421" title="عز الدين عبد العزيز" url="https://arz.wikipedia.org/wiki?curid=24421">
عز الدين عبد العزيز

السلطان الملك المنصور عز الدين ابو العز عبد العزيز ، خامس سلاطين الدوله المملوكيه البرجيه (الشركسيه). إتسلطن فى 20 سبتمبر 1405 و اتخلع سنة 1406 بعد ما اتسلطن شهرين و عشر ايام. ابن السلطان الظاهر برقوق و اخو السلطان الناصر فرج بن برقوق.

عهد الفرج بن برقوق شاف اضطرابات كتيره و دخل فى مشاكل مع رجال دولته و امراءه فخلعوه ونصبوا اخوه عز الدين عبد العزيز و هو عنده عشر سنين.

عز الدين كان وصى ابوه الظاهر برقوق انه يبقى سلطان بعد اخوه فرج فإتنصب بلقب " المنصور " و كنية " ابو العز ". و إكمن السلطان كان صغير فى السن اتعين الأتابك " ببرس " مدبر ليه فغار الامير " يشبك العثمانى " اللى رجع لمنصبه فى " مجلس الوصايه " و بقى عايز يرجع الناصر فرج للعرش.

عز الدين عبد العزيز بقى تحت كفالة امه ، و الامير " ابن غراب " اتولى اعباء المملكه و بقى بيمشى الامرا على هواه و السلطان المخلوع فرج كان مستخبى عنده ، و الامير " ببرس " بقى هو الحاكم الفعلى. عز الدين عبد العزيز كان سلطان بالاسم بس و ما كانتش ليه أى سلطه. و بيحكى المؤرخ ابن إياس إن أنصار السلطان المخلوع " فرج " قعدوا يمهدوا لرجوعه للعرش و قامت معركه بينهم و بين انصار عبد العزيز اللى كان منها الأتابكى ببرس انتهت بإنتصار أنصار " فرج " اللى كان بيقودهم الامير " يشبك الشعبانى " فرجعوا " الناصر فرج " لقلعة الجبل و بايعوه من تانى و بعتوا عبد العزيز لأمه فى دار الحريم بعد ما اتسلطن سبعين يوم ودى كانت مدة اختفاء اخوه الناصر فرج.

ما اتلقاش لعز الدين عبد العزيز غير درهم واحد سنة ضربه ممسوحه. ظهر لقبه على الدرهم : " السلطان الملك المنصور ".



</doc>