<doc id="26704" title="سون تسو" url="https://arz.wikipedia.org/wiki?curid=26704">
سون تسو

سون وو المعروف بسون تسو او سون سى كان چنرال حربى صينى واستراتيجى وفيلسوف قديم ويعتقد انه مؤلف الكتاب المشهور فن الحرب اللى بيعتبر من اقدم النصوص الموجودة لأسترايجيات الحروب. الكتاب ده معروف جدا فى الاوساط العسكرية وليه اثر كبير جدا على مدار التاريخ الأنسانى من ساعة ما اتكتب لحد دلوقتى. سون تسو ليه تأثير كبير على الصين والتاريخ الأسيوى والثقافة من خلال تأليفه للكتاب ده وكمان عن طريق الأساطير اللى طلعت عليه.

خلال القرن التسعتاشر والقرن العشرين كسب كتاب فن الحرب شعبية كبيره جدا بين الچنرالات الغربيين ولحد دلوقتى تأثيره موجود على الثقافتين الغربية والأسيوية.
فيه مصادر تاريخية كتيرة بتقول انه اتولد فى أواخر عهد الربيع والخريف الصينى اللى شهد تحول المجتمع الصينى من مجتمع العبيد للمجتمع الأقطاعى. كان چنرال بارع وكمان مخطط استراتيجى من الدرجة الأولى, كان بيخدم الملك (هيلوو) ملك مملكة (وو) فى أواخر القرن السادس قبل الميلاد بداية من سنة 512. انتصاراته هيا اللى ألهمته أنه يكتب الكتاب ده عشان الفترة دى كانت فترة دموية جدا وكانت الحروب شغاله بين كل الممالك اللى كانت عايزه تسيطر على الأراضى الخصبه الموجوده فى الصين الشرقيه.

من القصص المعروفه عن القائد العظيم سون تسو انه قبل ما يعينه الملك فى خدمته حب يختبره فقاله: خد الـ180 بنت دول (الحريم دول كانوا من محظيات الملك) وعلمهم يكونوا جنود فخد الچنرال الحريم وقسمهم لسريتين وبعد كده خلى اهم اتنين عند الملك هما الظباط على السريتين ولما ما سمعوش الكلام امر بأعدامهم على الرغم من اعتراض الملك على كده, وبعد كده السريتين بقوا جنود فعلن.

القصص دى كمان بتقول ان بعد كده اثبت الچنرال نفسه وأن نظرياته العسكرية مفيده ومهمه جدا فى الحروب اللى خاضها و الكتاب ده كتبه من كتر الخبرات العسكرية اللى عاشها فى الحروب الكتيرة اللى دخل فيها وكسبها.

بيقدم الكتاب ده فلسفة فن الحرب وأزاى تقدر تدير المصادمات وأزاى تكسب المعارك, حبة من الدارسين بيعتقدوا أن الكتاب فيه النصوص والكتابات اللى كتبها سون تسو بالأضافة كمان لتعليقات وتوضيحات من الفلاسفة العسكريين من بعده زى لى كوان و دو موو. بيعتبر الكتاب ده تحفة فى مجاله والكتاب المقدس فى الاستراتيجيات العسكرية من ساعة ما طلع لحد دلوقتى.

الكتاب ده مش مشهور بس بين العسكريين لكنه كمان بقى مصدر ألهام لكتير من القادة السياسيين والناس اللى شغاله فى أدارة الاعمال عشان على الرغم من عنوانه (فن الحرب) الأ أنه بيناقش الاستراتيجيات بشكل عام وكمان التخطيط والأدراة العامة. النصوص اللى فى الكتاب مش بتناقش بس المعارك لكنها كمان بتشدد على أهمية الدبلوماسية والعلاقات بين الدول. من أهمية الكتاب ده ان أى ظابط فى المخابرات المركزية الامريكية لازم انه يقرا الكتاب.

الچنرال سون تسو وكتابه اثروا على كتير من الشخصيات الحربية المشهورة على مدى التاريخ. المؤرخين بيقولوا ان اول امبراطور يوحد الصينكان بيعتبر الكتاب ده كنز ميتقدرش بتمن وساعده كتير فى حروبه. لما الكتاب دخل اليابان سنة 760م اتشهر بين القادة العسكريين وبقى ليه كمان دور فى توحيد اليابان.

كمان المؤرخين قالوا ازاى نابليون بونابرت الامبراطور الفرنسى المشهور استخدم الكتاب والتكتيكات الموجودة فيه عشان يهجم على باقى أوروبا ويحقق الانتصارات الكبيرة ولما تجاهل نابليون حبة من الاساسيات المذكوره فى الكتاب انهزم قدام الروس. قادة عسكريين كتير جدا فى جميع أنحاء العالم بيدينيوا بانتصاراتهم لكتاب فن الحرب.

كتاب فن الحرب بالعربى


</doc>