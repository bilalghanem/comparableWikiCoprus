<doc id="9907" title="انا كومنينا" url="https://arz.wikipedia.org/wiki?curid=9907">
انا كومنينا

انا كومنينا - باليونانى : Άννα Κομνηνή - ( اتولدت 1 ديسمبر 1083 - اتوفت حوالى 1153 )، اميره و مؤرخه بيزنطيه. بنت الامبراطور البيزنطى اليكسيوس الاول كومنينوس ( حكم 1081 - 1118 ). كتبت كتابها التاريخى " الكسيادا " ( Αλεξιάδα ) اللى بيعتبر اول كتاب تأريخى كبير تكتبه واحده ست، واللى كمان بيعتبر من اشهر وأهم المصادر عن أحداث فترة حكم الامبراطور اليكسيوس الاول و الحمله الصليبيه الاولى.

اتخطبت فى صباها لقسطنطين دوكاس إبن الامبراطور ميخائيل السابع دوكاس ( حكم 1071 - 1078 ) لكن لأسباب مش واضحه الجواز ما تمش واتجوزت نيكيبوروس برينيوس اللى كان من عيله ارستقراطيه كبيره من منطقة غرب الامبراطوريه البيزنطيه. انا و جوزها بقت ليهم مكانه كبيره فى البلاط البيزنطى فى فترة حكم اليكسيوس الاول و بعد ما اتوفى حاولوا يستولو على العرش على حساب وريث العرش جون التانى كومنينوس اخو انا كومنينا الصغير ( 1118 - 1143 ) لكن المؤامره اتكشفت واتنفت انا كومينينا نفى داخلى لدير عاشت فيه لغاية وفاتها حوالى سنة 1153.

انا كومنينا قضت وقتها فى الدير فى كتابة ال " الكسيادا " اللى كتبته بإسلوب أدبى متمكن فى الفتره ما بين 1143 و 1153 و بقى واحد من اشهر النصوص التاريخيه فى العصور الوسطى.



</doc>