<doc id="19154" title="فضيحة ووترجيت" url="https://arz.wikipedia.org/wiki?curid=19154">
فضيحة ووترجيت

"فضيحة ووترجيت" Watergate scandal هى قضية تجسس داخلى فى امريكا بدأت أحداثها سنة 1972 و انتهت بإستقالة الرئيس ريتشارد نيكسون سنة 1974 بعد ما اتضح ان الحزب الجمهورى بتاعه كان بيتجسس على الحزب الديمقراطى عشان يقدر يكسب الانتخابات.

بدأت الفضيحه فى 17 يونيه 1972 لما لاحظ واحد من حراس مبنى ووترجيت وجود بلاستر بيغطى اقفال كذا بوابه فى المبنى فشالها و لكن لما رجع يشوفها لقى البلاستر اتلزق ع الاقفال تانى فطلب البوليس اللى حجه و اقتحم المكان و اتقبض على خمس اشخاص كانو بيحطو اجهزة تنصت على المكالمات التليفونيه للجنه القوميه بتاعة الحزب الديموقراطى. فى 15 سبتمبر 1972 و جهت هيئة المحلفين تهمة التجسس للخمس اشخاص و عليهم راجلين تانيين ليهم علاقه بالموضوع ، و كشفت التحقيقات عن صلة كذا واحد من منظمين الحمله الانتخابيه لريتشارد نيكسون بالقضيه.

وصلت الصحفيين كارل برنستين وبوب وود بتوع الواشنطن بوست معلومات من شخص مجهول اسمه " ديب ثروت " بتقول ان فيه علاقه بين العمليه و جهات رسميه على مستوى رفيع زى وزارة العدل و مكتب التحقيقات الفيدرالى (إف.بى.أى) و وكالة المخابرات المركزيه (سى.أى.إيه) و البيت الابيض. ، فنشر الصحفيين الموضوع فى الجورنال فلإتسع نطاق التحقيق و بقى بيشمل موظفين البيت الابيض نفسه ، و طالبت لجنة التحقيق من البيت الابيض انه يسلمها الشرايط فلإتسلمت ليهم بعد مماطله و بعد ما اتمسحت منها حتت ، و ادعو ان الحتت دى اتمسحت بالخطأ و إن ال سى.أى.إيه عرقل الحصول على حتت تانيه بحجة انها بتضر بالامن القومى الامريكى ، و بعد لف و دوران تم اكتشاف محتويات الشرايط بالكامل.

فى 28 يناير 1974 الرئيس نيكسون اتهم بالكذب و فى مارس من نفس السنه صدر الحكم الاخير ضد المتهمين و اتشار لنيكسون كمشارك فى الموضوع. ابتدا الكونجرس يوضب لعزل نيكسون لكن قبل ما يعزلوه قدم استقالته فى 8 اغسطس 1974 فبقى اول رئيس يستقيل فى تاريخ امريكا. اتولى چيرالد فورد الرياسه مكانه و اصدر عفو رياسى عنه.

فى سنة 2005 تم الكشف عن االلى سمى نفسه " ديب ثروت " و كشف دور نيكسون فى قضية التجسس و طلع انه كان " مارك وليام فلت " نايب مدير مكتب التحقيقات الفيدرالى.


</doc>