<doc id="27309" title="تركى الحمد" url="https://arz.wikipedia.org/wiki?curid=27309">
تركى الحمد

تركى حمد تركى الحمد ( اتولد فى الكرك، الأردن، 10 مارس 1952 ) ، كاتب و روائى و محلل سياسى و استاذ جامعى و مفكر سعودى كبير و رمز من رموز الفكر الليبرالى فى السعوديه.

اتولد تركى الحمد فى الكرك فى الاردن سنة 1952 من اسره سعوديه. قضى شبابه فى منطقة الدمام و بعد ماخلص دراسته المدرسيه دخل جامعة الملك سعود فى الرياض لكن اتقبض عليه و هو فى سنه أولى و اتسجن سنتين ، و بعد الافراج عنه سافر على امريكا و درس هناك و حصل على ماجيستير العلوم الساسيه من جامعة كلورادو فى امريكا فى سنة 1979 ، و لما رجع السعوديه اشتغل استاذ للعلوم السياسيه فى كلية العلوم الإداريه فى جامعة الملك سعود من 1985 ل 1995.

كتب فى جورنال " الرياض " و بعدين من سنة 1990 كتب فى جورنال " الشرق الأوسط " و بعد توقف عن الكتابه رجع ليها تانى فى جورنال " الوطن".

فى سنة 1986 نشر كتاب " الحركات الثورية المقارنة " و فى 1992 نشر " دراسات أيديولوجية فى الحالة العربية " ، و فى 1993 " الثقافة العربية أمام تحديات التغيير " ، و " عن الانسان أتحدث " فى سنة 1995.

فى سنة 1995 نشر ثلاثيه روائيه اسمها " أطياف الأزقه المهجوره " جابت له مشاكل بسبب تعرضها لموضوعات بتعتبر حساسه فى المجتمع السعودى. اثارت الروايه دى جدل كبير فى السعوديه حيث انه اتعرض فيها للدين و السياسه و الجنس و هى موضوعات كانت وقت نشرها بتعتبر تابو فى المجتمع السعودى و وصل الموضوع لدرجة اصدار شيوخ فتاوى بتكفيره و اباحة قتله بحجة انه اتعرض للى سموه " ثوابت الشريعة ". بعد التلاثيه الروائيه كتب " الثقافة العربية فى عصر العولمة " و بعد كده رجع لكتابة الروايات فكتب روايتين هما " شرق الوادى " و " جروح الذاكرة ". و بعد الروايتين اصدر كتابين هما " ويبقى التاريخ مفتوحا " و " من هنا يبدأ التغيير " و فى سنة 2004 اصدر رواية " ريح الجنة " اللى اتحولت لمسلسل تليفزيونى.

تركى الحمد عنده تلت ولاد و بنتين.




</doc>