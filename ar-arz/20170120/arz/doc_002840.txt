<doc id="8400" title="فريدريك شوبان" url="https://arz.wikipedia.org/wiki?curid=8400">
فريدريك شوبان

فريدريك شوپان (فرنساوى: Frédéric [François] Chopin، بولاندى: Fryderyk [Franciszek] Chopin) (إتولد 1 مارس 1810 – مات 17 اكتوبر 1849) كان مؤلف موسيقا كلاسيكيه و بيانيست محترف بولاندى. هو أهم مؤلف مزيكه فى بولندا. فيه شوية مزيكه له صعبه جداً انها تتعزف, بس بتُعتبر كـ أكتر مزيكه شاعريه إتكتبت. كان مقرر انه يعمل حفلة مزيكه فى يوم راس السنه 1-1-1850 بس مات قبل ما يأدّى فى يومهُ المميز.

شوبان إتولد فى قرية "زيلازوا وولا" (Żelazowa Wola),‏ 60 كيلو من وارسو. أبوه ميكوواى (نيكولاس) شوپان «Mikołaj (Nicolas) Chopin» كان فرنساوى. أبوه راح لـ بولندا فى 1787 و إتجوز تيكلا يوستينا كرزيزانوڤسكا (Tekla Justyna Krzyżanowska). سمّو إبنهم "فريدريك فرانتسيشيك" (Fryderyk Franciszek). ساعات يوم ميلاده بيتقال انه 22 فبراير, لإن هو ده اللى إتكتب فى ورق ميلاده, بعدين قسيس كتب ده فى التمان أسابيع بتوع التعميد, و تقريباً كان غلط. شوپان و عيلته دايماً كانو بيحتفلو بـ عيد ميلاده فى 1 مارس.

قُدرة شوپان فى المزيكه كانت باينه لما كان صغير اوى, و جرايد الأخبار فى "وارسو" وصفته بـ انه "موتسارت التانى". كان بياخد حصص مزيكه خاصه كتير من مزيكَتيه مهمين.

فى 1829, شوبان سمع عازف الكمنجه نيكولو پاجانينى (Niccolò Paganini) و هو بيعزف, و قابل عازف البيانو يوهان نيـپوموك هوميل (Johann Nepomuk Hummel). شوبان بردو زار ڤيينا, و عمل هناك شوية حفلات مزيكه. فى ديسمبر أدّى كونشيرتو بيانو, فى مَقام "مى مينور" (Mi mineur). هو فى الاول أدّى باقى الكونشيرتوهات بتاعته فى "فا مينور" (Fa mineur), فى مارس 1830.

فى 1830, زار ڤيينا تانى, و لما سمع عن مشاكل ثورة نوفمبر فى بولدنا, قرر انه مايرجعش على بولندا. راح لـ باريس, و إستقر هناك. إبتدا يعرّف نفسه بـ النسخه الفرنساويه لـ اسمه "فريديريك فرانسوا" (Frédéric François). فى فرنسا إتصاحب على مؤلفين مزيكه مهمين تانيين, بالإضافه لـ هيكتور بيرليوز (Hector Berlioz), و فيليكس مينديلسون (Felix Mendelssohn), و شارل ڤالانتين ألكان (Charles-Valentin Alkan), و ڤينتشينتسو بيلينى (Vincenzo Bellini).

فى 1836 كان حيتجوّز واحده بولنديّه اسمها ”ماريا ڤودزينسكا“ (Maria Wodzinska). عيلتها ماحبّتش شوپان اوى. مامتها خلّتهم يحبّو بعض فى السِر, و فى الاخر منعتهم من الجواز. تقريباً فى الوقت ده, شوپان قابل الكاتبه ”أماندين اورور لوسيل دوپين“ (Amandine-Aurore-Lucile Dupin), البارونه ”دوديڤانت“ (Dudevant), اللى معروفه أكتر بـ چورچ ساند (George Sand). اخيراً, شوپان عمل علاقه معاها و فضلت لحد 1847. و هما زارو مايوركا (Mallorca), "جزيره اسبانيه", فى شِتا 1838-1839, و اللى الجو السيئ و الرطوبه خلّت شوپان يعيا. كان عنده مشاكل تنفّس قبل كده, بس المره دى إشتدّ عليه الدور لدرجة انهم إضطرو يرجعو بيتهم. و عمره ما خف على الاخر.

فى 1847, ”شوپان“ و ”ساند“ إنفصلو. و فى 1848, زار إنجلترا و سكوتلاندا عشان يأدّى حفلات, بس كان عيّان جداً و إضطر يرجع. مات فى باريس, الساعه 2 بعد نُص الليل فى 17 اكتوبر 1849, و كان حواليه أحبابهُ.

تقريباً, كل مقطوعات المزيكه بتاعة شوپان معموله للبيانو كـ الاله الرئيسيه. عمل بيانو سوناتا (piano sonata), "من اشهرهم, ”المارش الجنائزى“", و إتنين كونشيرتو بيانو, و إتود (étude), و كزا باليه, و كزا نوكتورن (nocturne), و كزا مازوركا (mazurka), و رقصات پولونيز (polonaise), و كزا ڤالس (Valse), و كزا پريلود (prélude). المزيكه بتاعة شوپان كانت محبوبه و هو عايش. روبيرت شومان (Robert Schumann) كتب قبل كده عن شوپان, ”إقلعو برانيطكم يا رجاله! فيه عبقرى.“ دلوقتى, كل بيانيست ماهر تقريباً عزف مزيكه لـ شوپان, و المزيكه بتاعته محبوبه عامةً.


</doc>