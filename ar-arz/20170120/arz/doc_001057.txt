<doc id="603" title="شهر رمضان" url="https://arz.wikipedia.org/wiki?curid=603">
شهر رمضان

رمضان () هو الشهر التاسع فى التقويم الهجرى الإسلامى. و الشهر ده متميز عند المسلمين, لإن المسلمين بيصومو فيه (من الفجر لحد غروب الشمس). شهر رمضان مهم أوي عند المسلمين لإنهم بيؤمنوا بإن القرآن نزل فيه على نبى الاسلام "محمد" فى ليلة القَدر سنة 610 م. إتذكر فى "سورة البقرة" الآية رقم 185: ("شهر رمضان الذي انزل فيه القرآن هدى للناس وبينات من الهدى والفرقان فمن شهد منكم الشهر فليصمه ومن كان مريضاً او على سفر فعدة من ايام اخر يريد الله بكم اليسر ولا يريد بكم العسر ولتكملوا العدة ولتكبروا الله على ماهداكم ولعلكم تتقون").

شهر رمضان بيبتدى لما المسلمين يشوفو هلال الشهر الجديد فى اخر شهر شعبان "(الشهر اللى قبل رمضان)". لو شافو الهلال, يبقى رمضان تانى يوم, و لو ماشافوهوش, يبقى رمضان مش تانى يوم.

بعد ما بيخلص رمضان و بيبدأ شهر شوال بيكون عيد الفطر, الوقت اللى المسلمين لازم يفطرو فيه و ينهوا صيامهم بعد ما بيعرفو إن رمضان خلص بعد (رؤية الهلال), المسلمين لازم يفطرو على الاقل اول يوم من عيد الفطر.

رمضان معمول عشان المسلمين يعرفو إحساس الفقرا و المساكين بالجوع, و بيعودهم على الصبر و القناعه و الرضا, و الأهم من كدا زيادة تقوى المسلم.

لرمضان فى مصر مظاهر خاصه بيها بترجع لعصر الدوله المملوكيه زى الفوانيس و الشمع الملون ازدهر استخدامهم بشكل فنى فى العصر المملوكى و كانت بتستخدم فى رمضان و فى اعياد المصريين مسلمين و مسيحيين اللى كانت كتيره, و الاتنين كانو بينوروها فى اعياد بعض.

كان فيه احتفال بمناسبة استطلاع هلال رمضان و كانو الفقها بيجتمعوا و يطلعو على حته عاليه بره القاهره و يرجعو و هما شايلين الفوانيس و الشموع و تعلق الدكاكين الفوانيس و الشموع. و الرحاله اللى زارو مصر فى العصر المملوكى اشارو لإن القاهره كانت بتعوم فى انوار الشموع و الفوانيس فى شهر رمضان و كانت اسواق القاهره و نواحى مصر بتفتح فى ليالى شهر رمضان. اياميها المصريين ما كانوش بيطبخو فى بيوتهم لكن كانو بياكلو فى المطاعم و بيخلو اكلهم يطبخ فى محلات مخصصه للطبخ كان اسمها "المطابخ".

فيه اسواق فى القاهره كانت مرتبطه بشهر رمضان زى سوق الحلاويين و سوق الشماعين, و كانت الاسواق فى مصر بتبيع الحلويات اللى كان منها فى مصر فى العصر المملوكى اكتر من 50 صنف. سوق الشماعين كانت الشموع و الفوانيس بتنوره, و كان التجار بيبيعو انواع كتيره من الشموع الملونه و كان منها الشموع الموكبيه (يعنى الشموع اللى كانت بتستخدم فى المواكب). المؤرخ المقريزى وصف مواكب الشموع المملوكيه دى بقوله "يعجز البليغ عن حكاية وصفه", و كان الاطفال بيمشو مع الموكب و هما بيغنو اغانى مصريه جميله. فى وقت السحور كان بيطوف المسحراتيه و معاهم طبل فى شوارع القاهره, و فى اسكندريه كانو بيدقو على الابواب و يقولو "قوموا كلو..".
لما كان محمد على بيحكم مصر اتبعتله هدية وكانت الهدية مدفع فكان بيجرب الهدية فبالصدفة كانوا فى شهر مضان وبعد لما ضربوا المدفع بالصدفة بردو المغرب اذن عشان كده محمد على قرر ان ساعة لما الاذان يأذن المدفع يضرب



</doc>