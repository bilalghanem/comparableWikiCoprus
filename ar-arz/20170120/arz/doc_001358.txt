<doc id="25897" title="ثورة البروليتاريا" url="https://arz.wikipedia.org/wiki?curid=25897">
ثورة البروليتاريا

ثورة الپروليتاريا مصطلح سياسى اجتماعى بتقول ان طبقة البروليتاريا حتقوم بثوره ضد الطبقة البورجوازيه و بيدعو ليها مجموعات من الشيوعيين و الاشتراكيين. المصطلح دا فى الماركسيه بيعتبر بداية التفكيك اللى حيحصل للراسماليه , الماركسيين بيشوفوا ان عمال العالم كله لازم يتحدوا و يحرروا نفسهم من ظلم و استغلال الراسماليين , زى ما كتب كارل ماركس و فريدريك انجلز فى المنافيستو الشيوعى, تحت شعار يا عمال العالم اتحدو ! و يكونوا عالم متساوى بيشتغل فيه و بيخدم الطبقه العامله و ان ثورة الپروليتاريا حتبقى ثوره عالميه.

فى اللينينيه , فريق من الماركسيين مقتنعين بافكار لينين, بيقولوا ان ثوره الپروليتاريا لازم يقودها طليعه من الثوريين المحترفيين , اللى هما رجاله و ستات وهبوا نفسهم و حياتهم للمبادىء الشيوعيه و اللى حيدعموا اى ثوره فى اى مكان فى العالم عشان حلم المجتمع الشيوعى يتحقق, الطليعه دى حتقوم بدور تنظيمى و تخطيطى و قيادى للثوره و حتعرف العمال الثوار ايه اللى حيحصل و حيعملوا ايه قبل و وقت الثوره, عشان كل حاجه تبقى متخططه كويس و تمام و متبقاش فيه هرجله او فوضى متديش للحكومه ( اللى بيتقام الثوره ضدها, فرصه عشان تحبط و تدمر الثوره.

فى اللوكسمبورجيه , فريق من الماركسيين مقتنعين بافكار روزا لوكسيمبورج, بيرفضوا كلام لينين على وجود طليعه نخبه هى اللى حتقود و تنظم الثوره , و بيقولوا و بيصروا على ان كل الطبقه العماليه , او على الاقل كل جزء كبير منهم, حيبقى ليهم دور مهم فى ثورة الپروليتاريا و ان لازم الطبقه تبقى مؤمنه بالافكار الشيوعيه او الاشتراكيه و ليها علاقه باللى حيحصل (الثوره) عشان الثوره تحصل.


</doc>