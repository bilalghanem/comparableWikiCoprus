<doc id="25785" title="عصبة الامم" url="https://arz.wikipedia.org/wiki?curid=25785">
عصبة الامم

عصبة الامم ( Société des Nations; )‏ منظمة دولية اتئسست بعد الحرب العالميه الاولى و كنتيجة لمعاهدة فيرساى.المنظمه دى كان هدفها فك النزاعات و الخلافات بين الدول ببعضها بالطرق السلميه قبل الموضوع ما يتطور لحرب, زى ما حصل فى الحرب العالميه الاولى, و خلق جو من الثقه و التفاهم بين الدول الاعضاء. المنظمه دى اخدت جنيف, سويسرا كمقر ليها.المنظمه فشلت فى مواجهة القوى النازيه و الفاشيه اللى كانت طالعه وقتها و فى اشد قوتها و كمان فشلت انها تمنع قيام حرب عالميه جديده. بعد الحرب العالميه التانيه اتئسست منظمه عالميه تانيه اللى هى الامم المتحده.

المنظمه اتأسست فى 28 يونيه 1919 لما وافقت كل الوفود اللى شاركت فى مؤتمر الصلح على قيام منظمه عصبة الامم, اللى اصر الرئيس الامريكى ويلسون على انه يدخلها كبند اساسى فى معاهدة فيرساى و وقع على تأسيسها 44 دولة. بس بالرغم من اصرار ويلسون على قيام المنظمه دى, واللى بسببها اخد جايزة نوبل للسلام فى اكتوبر 1919, امريكا مدخلتش المنظمه بعد ما رفض السانيت الامريكانى, بقيادة الحزب الجمهورى الامريكانى دخول امريكا المنظمه و اللى شافوا ان المنظمه حتخلى الدول الاوروبيه الكبيره حتاخد كل الغنايم و مكاسب الحرب و المنظمه حتبقى لعبه فى اديهم .اتئسست رسمى بعد 6 ايام بعد ما الدول الكسبانه فى الحرب وقعت مع الدول المهزومه معاهدة فيرساى بست تيام, اول اجتماع للمنظمه كان فى باريس فى 16 يناير 1920, و بعدين اتنقل المقر لجنيف. المنظمه فشلت فشل كبير فى حل المشاكل و النزاعات اللى حصلت و الازمه الاقتصاديه الكساد الكبير اللى حصل للعالم كله و لما قامت الحرب العالميه التانيه اتفككت المنظمه من نفسها.

المبادىء الرئيسيه فى عهد عصبة الامم كان : تعهد الدول الاعضاء بإحترام استقلال و سلامة اراضى كل دوله منها و حمايتها ضد أى اعتداء و عدم اللجؤ للحرب كوسيله لفض النزاعات قبل عرض النزاع للتحكيم او على مجلس العصبه ، و ان الدول الاعضاء يقرو بإن حفظ السلام بيقتضى تخفيض التسلح للحد الادنى اللى بيتطلبه الامن القومى.

عصبة الامم كانت بتتكون من الجمعيه و دى كانت بتتكون من كل الدول الاعضاء. و المجلس و ده كان بيتكون من الدول الكبرى و هى انجلترا و فرنسا و ايطاليا و اليابان و فى وقت لاحق الاتحاد السوفيتى والمانيا ، و اعضاء مش دايمين ، و هيئات زى المحكمه الدوليه ، و منظمة العمل الدوليه.

عهد العصبه انشأ نظام الانتداب عشان يتطبق على الاقاليم اللى انتزعت من المانيا و تركيا فى الحرب العالميه الاولى. الانتدابات اتقسمت على تلت فئات ، فى الفئه الاولى اتحطت بلاد المنطقه العربيه اللى وصلت لدرجه من التقدم تسمح بالاعتراف بيها مؤقتاً كدول مستقله على اساس ان دوله من الدول الغربيه تفقدم ليها مساعده اداريه.
ويرجع سبب حل العصبة الى فشلها فى منع وقوع حرب عالمية ثانية وذلك لوجود العديد من الفجوات القانونية والسياسية ضمن عهدها.



</doc>