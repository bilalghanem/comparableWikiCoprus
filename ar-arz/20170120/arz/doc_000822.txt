<doc id="13434" title="قبطولوجيا" url="https://arz.wikipedia.org/wiki?curid=13434">
قبطولوجيا

القبطولوجيا - بالانجليزى Coptology - هى علم دراسة القبطيات. القبطيات هى تراث مصر التاريخى و الثقافى ( اللغوى و الدينى و الفنى ) اللى بيرجع للعصر القبطى ( تاريخ مصر القبطيه ). بدا الاهتمام بدراسة القبطولوجيا فى اوروبا من القرن الخمستاشر و بدا استخدام المصطلح سنة 1976 فى القاهره فى مؤتمر عن الدراسات القبطيه. بعد المؤتمر اتاسست هيئه دوليه اسمها " الهيئه الدوليه للدراسات القبطيه International Association for Coptic Studies. و قدر المؤرخ المصرى عزيز سوريال عطيه انه يدخل كلمات " قبطولوجيا " ( علم القبطيات ) و قبطولوجيست ( عالم قبطيات ) فى قاموس اللغه الانجليزيه. وبقت فيه معاهد علميه بتدرس الماده دى فى اكتر من 47 بلد. الجامعه الامريكيه فى القاهره عملت كرسى بيختص بالعلم ده من سنة 2002 ، لكن لسه الجامعات المصريه ما ضمتش لكلياتها الدراسه دى بطريقه منفصله عن دراسة علم الاثار المصريه زى ما فيه كليات و اقسام مختصه بالعصر الفرعونى و العصر اليونانى الرومانى و العصر الاسلامى. لكن فيه باحثين بيطالبو بتاسيس الفرع ده كقسم مستقل فى الجامعات المصريه.

بتشمل دراسة القبطولوجيا الفن و النسيج و اللغه و التاريخ و العماره و الادب و الموسيقا.


</doc>