<doc id="1135" title="فرانز كافكا" url="https://arz.wikipedia.org/wiki?curid=1135">
فرانز كافكا

فرانز كافكا – Franz Kafka – (پراج، 3 يوليو 1883 – كيرلينج (النمسا)، 3 يونيو 1924)، اديب تشيكي يهودي كتب باللغه الألماني روايات و مقالات، وكان له اسلوب كتابي فريد بتطغى عليه العبارات الطويله المعقده التركيب ولكن واضحه ودقيقه جداً، ومواضيع مميزه عن عالم حقيقي لكن فى نفس الوقت مليان أحلام و كوابيس وصراعات نفسيه داخليه بتعبر عن قلق وعزلة انسان القرن العشرين وتهميشه وتحجيمه.

حياة كافكا الخارجيه وإتصاله بالمجتمع اللى حواليه كانوا عاديين جداً بعكس شخصيات رواياته اللى كات محاصره إجتماعياً وعايشه فى كوابيس وصراعات داخليه بتحاول انها تتخلص منها. كافكا إتولد فى عيله يهوديه مش متزمته وعاش عادي ودخل جامعه براغ ودرس فيها الحقوق واشتغل فى شركة تأمين. الصراعات النفسيه و الكوابيس اللى ظهرت فى رواياته وقصصه كات مرتبطه بعلاقته بأبوه المتسلط وعلاقاته العاطفيه الفاشله وشغله الممل فى مكاتب التأمين.

كافكا مانشرش مؤلفات كتيره فى حياته وأعظم رواياته زى " المحاكمه Der Prozess " و " القلعة Das Schloss " اتنشروا سنة 1925 و 1926 بعد وفاته وده كان بفضل صاحبه المقرب "ماكس برود" اللى ما حرقهومش زي كافكا ماكان وصاه. لكن نسخ مؤلفاته اتعرضت للحرق على إيد هتلر والنازي بعد كده.

"المحاكمه" (اتنشرت 1925) و "القلعة" (اتنشرت 1926) و "امريكا" (اتنشرت 1927) و "التناسخ" (1916) و "طبيب القريه" (1919) بيعتبروا أهم رواياته وقصصه.

اتوفى كافكا سنة 1924 بمرض السل وهو عنده 41 سنه.

كافكا بيعتبر من أحسن كتاب الروايه القصيره اللى كتبوا بالألماني و كمان على مستوى الادب العالمى.




</doc>