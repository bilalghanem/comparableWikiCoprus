<doc id="2633" title="جمال الدين الشيال" url="https://arz.wikipedia.org/wiki?curid=2633">
جمال الدين الشيال

جمال الدين الشيال ( دمياط ، 27 يونيه 1911 - اسكندرية ، 2 نوفمبر 1967 ) مؤرخ مصرى و استاذ كبير مشهور فى التاريخ الاسلامي. إتخرج من جامعة القاهرة سنة 1936 ، و أخد الدكتوراه فى التاريخ من جامعة اسكندريه سنة 1947 بتفوق. كرمته مصر و أخد جوايز تقديريه كتيره من الدوله منها جايزة الدوله التشجيعيه فى التاريخ. إشتغل محاضر فى معاهد و كليات مختلفه و إشتغل ملحق ثقافى لمصر فى الخارج.

حقق كتب تاريخيه مهمة منها كتاب المقريزي " إغاثة الامه بكشف الغمة ، و الجزء الاول من كتاب المقريزى اتعاظ الحنفا بأخبار الائمة الفاطميين الخلفا ، و كتاب ابن واصل " مفرج الكروب فى تاريخ بنى أيوب " و له مؤلفات قيمه فى التاريخ زى " تاريخ مصر الاسلامية " ( جزئين ) اللى كتب فيه عن تاريخ مصر فى العصور المختلفه و صحح فيه غلطات للكتاب و المؤرخين المعاصرين. بوفاة جمال الدين الشيال و هو عنده 56 سنه مصر ضاع منها مؤرخ فذ مااتعوضش فيها.

كتاب " اتعاظ الحنفا بأخبار الائمة الفاطميين الخلفا " لغاية اربعينات القرن العشرين ما كانش معروف منه غير نسخه مخطوطه ناقصه فى مكتبة توبنجن فى المانيا ، و نشر عنها المستشرق الالمانى بونز كتاب سنة 1909 ( طبعة دار الأيتام فى القدس ) و اثبت إن المخطوطه اتكتبت بخط المقريزى نفسه. جمال الدين الشيال نشر النص فى القاهره سنة 1948 بعد ما صححه بشكل علمى. بعد كده اكتشف المؤرخ و المستشرق كلاود كاهين Claude Cahen ان فيه نسخه كامله من الكتاب موجوده فى مكتبة احمد التالت فى استانبول ، و بين جمال الدين الشيال ان الكتاب الاولانى ما كانش اكتر من سدس الكتاب الكامل و قدر يجيب النص الكامل و نشر المجلد الاول فى القاهره سنة 1967 لكن اتوفى و كمل الموضوع محمد حلمى احمد و نشر مجلدين تانيين فى القاهره سنة 1971 و 1973 .




</doc>