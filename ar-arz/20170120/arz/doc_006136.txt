<doc id="627" title="فرج فوده" url="https://arz.wikipedia.org/wiki?curid=627">
فرج فوده

فرج فوده ‏(‏ دمياط، 20 اغسطس, 1945 - القاهره، 8 يونيه, 1992) كان كاتب مصري مهم و مفكر و صحفي و كمان ناشط فى حقوق الانسان ومنادي بالسيكولارية و الدولة المدنية و الوحدة الوطنية للمصريين بغض النظر عن دينهم.

واخد الدكتوراه بتاعته فى الاقتصاد الزراعي من جامعة عين شمس.

فرج فوده كان عضو فى حزب الوفد الجديد لحد ما استقال سنه 1984 لما اتحالف الوفد ويا الاخوان المسلمين فى انتخابات مجلس الشعب لأنه بيعتقد إن الإخوان بييضروا الديمقراطية والوحدة والوطنية.

فرج فودة اتقتل بالرصاص بعد تحريض جبهة علماء الازهر عليه و اتهامه بالردة و وجوب قتله فى بيان ليها فى جريدة النور سنة 1992 و الشيخ عمر عبد الرحمن صاحب فتوى قتل "فودة".

فى التحقيق مع القاتل سأله المحقق : ليه قتلت فرج فودة؟ فرد المتهم: إكمنه كافر، فسأله المحقق: من انهو كتاب من كتبه عرفت إنه كافر؟ فرد القاتل: أنا ماقريتش كتبه . فسأله: إزى ؟ فرد: أنا مابعرفش لا أقرا و لا أكتب.

اتشهر فرج فودة بمقالاته الحادة اللى انتقد فيها التطرف الاسلامي و عارض فيها الدولة الاسلامية و طالب بوقف سلطة رجال الدين على الدولة خاصة الشئون الدنيوية.
فرج فودة اتميز بالذكاء الشديد اللى مكنه من انه يعارض الفكر اللى بتقوم عليه نظريات الجهاد و خصوصا صراعه مع الغزالي و محمد عمارة وعبد الحميد كشك اللى كفروه على الرغم من انه فى كل كتبه و مقالاته كات بيأكد اسلامه و كان بيقول ان صراعه مع الاسلاميين صراع سياسي مش صراع ديني.

وكمان صراع مع الشيخين صلاح ابو اسماعيل وعمر عبد الرحمن المسجون دلوأتي فى امريكا.

كمان صراعات مع كتير من الكتاب الاسلاميين فى مصر زي فهمي هويدي. وعارض جامد افكارهم اللى بتدعو لاقامة دولة مش علمانية فى مصر.

الساعة سبعة الا ربع و هو خارج من مكتبه فى مدينة نصرو معاه ابنه الصغير وواحد صاحبه, هجم عليه اتنين من الجماعة الاسلامية راكبين موتوسيكل و فتحو عليه النار من رشاش الي و بعديها اتنقل للمستشفى و مات بعديها بست ساعات.
الشيخ الازهري محمد الغزالي اعلن ان قتل المرتد مش غلط و قال ان قتل فرج فوده هو تطبيق لحد القتل للمرتد لان الامام فشل فى تطبيقه.




</doc>